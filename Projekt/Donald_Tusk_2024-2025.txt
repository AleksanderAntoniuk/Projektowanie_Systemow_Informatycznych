"Mamy problem, który naprawiamy (…). Mamy inicjatywy, żeby zdusić nielegalną migrację w zarodku - dla tych, którzy chcą zmienić miejsce zamieszkania i wybierają szlak przez Polskę. To nie jest tylko odmowa przyjmowania wniosków azylowych. Właśnie rusza wielka akcja informacyjna Ministerstwa Spraw Zagranicznych z mocnym przekazem: co spotka każdego, kto usiłuje nielegalnie przekroczyć polską granicę."

"To nie są uchodźcy, to coraz rzadziej są migranci, rodziny, biedne szukające pomocy. W 80 przypadkach na 100 mamy do czynienia ze zorganizowanymi grupami młodych mężczyzn, 18-30 lat, takie kategorie wiekowe, bardzo agresywnych. Służba na granicy polsko-białoruskiej jest najtrudniejszą służbą dzisiaj dla straży i dla wojska. Dlatego tak bardzo potrzebne jest zrozumienie i wsparcie, także ze strony opinii publicznej, ze strony państwa będzie pełne wsparcie."

"To była grupa cwaniaków i kombinatorów, którzy zarabiali na ludzkim cierpieniu. Wszędzie, gdzie wsadzili swoje brudne ręce, pojawiały się brudne pieniądze"

"Minister Leszczyna to człowiek o wielkich zaletach: uczciwa, zdeterminowana i stanowcza. Nadal będzie naprawiała cały system ochrony zdrowia."

"Minister finansów zaproponował nowelę budżetu na ten rok jeszcze, na 2024, deficyt będzie większy. Chciałbym tu od razu powiedzieć, że jesteśmy oczywiście w sytuacji dość paradoksalnej. Ten deficyt jest większy i trzeba to uczciwie zapisać w ustawie budżetowej, bo w jakimś sensie udało się nam więcej osiągnąć, niż zakładano, kiedy ten budżet układali nasi poprzednicy."

"Wpływy do budżetu państwa są wyraźnie mniejsze, bo inflacja jest mniejsza, niż zakładano w budżecie. To jest trzy z kawałkiem, miała być 6. […] To, że inflacja w skali roku jest wyraźnie niższa, o połowę niższa, niż zakładali twórcy tego budżetu, oznacza także mniejszy wpływ z tytułu podatków."

"W bitewnym zamieszaniu nie zauważyliście pewnie, że inflacja w maju spadła do poziomu 4,1, a więc znowu lepiej od oczekiwań ekspertów. Jedziemy dalej!" 

"Spekulacje, jakie pojawiły się w niektórych mediach, i taki nieco łagodniejszy, przymilny ton wypowiedzi prezesa Glapińskiego, i spotkanie z ministrem finansów nie zmieniły mojej oceny i bardzo poważnych powodów, dla których złożono wniosek o Trybunał Stanu, więc procedura na pewno się zacznie."

"Powiedziałem sobie, że nie będę o poprzednikach tutaj mówił, ale warto jednak mieć świadomość, ile dziesiątek miliardów, a jeśli nie setek miliardów złotych, poszło na zmarnowanie i idzie nie zostało wykorzystane na szybszą transformację polskiej energetyki."

"My jesteśmy niestety w czołówce ceny energii [...]. Wszyscy bez wyjątku mówili jak my możemy w ogóle gadać o konkurencyjności europejskiej, w tym polskiej gospodarki, jeśli będziemy mieli najdroższą energię w świecie [...]"

"Nie jestem mścicielem. Jestem premierem demokratycznego rządu w dużym europejskim kraju. Moim zadaniem jest zapewnienie niezależności sądu i prokuratury. Moim celem jest, aby niezależne sądy i prokuratura skutecznie rozliczyły polityków. Nie na mój rozkaz, ale na podstawie prawa"

"Dlatego właśnie, że tych spraw jest tak dużo, być może będziemy więcej czasu potrzebowali, ale rozliczalność to jest też fundament Zachodu. Ja nie widziałbym sensu w sprawowaniu władzy i wygrywaniu wyborów, gdybyśmy nie rozliczyli zła do samego końca. Nawet jeśli nie tak szybko, jakbyście chcieli."

"Dość gadania, czas działać! 1. Sfinansujmy naszą pomoc dla Ukrainy z zamrożonych rosyjskich aktywów. 2. Wzmocnijmy ochronę nieba, Baltic Sentry i europejskie granice z Rosją. 3. Szybko przyjmijmy nowe zasady fiskalne, aby sfinansować bezpieczeństwo i obronę Unii Europejskiej"

"Ta wizyta z całą mocą pokazała jak bezsensowna, okrutna i brutalna jest rosyjska agresja. Pokazała również wielkiego ducha narodu ukraińskiego, który mimo ofiar i brutalności bardzo dzielnie walczy nie tylko na froncie, ale także każdego dnia z konsekwencjami tej wojny i napaści."

"Przestańcie spekulować w jakiejkolwiek stolicy świata o możliwej przegranej Ukrainy. [...] Ukraina broni się skutecznie przed napaścią rosyjską, chociaż nikt nie dawał jej szans w pierwszych dniach wojny. [...] Musimy zrobić wszystko jako wspólnota naszej zachodniej cywilizacji, aby Ukraina z tej wojny wyszła bez strat, z poszanowaniem terytorium, granic i bezpieczeństwem na przyszłość"

"W przyszłym roku Polska obejmie prezydencję w Radzie Unii Europejskiej i może to być dla nas bardzo owocne w zakresie naszego zbliżenia się do Unii. Przynajmniej kilka klastrów w najbliższym czasie uruchamiamy i będziemy w tym celu robili wszystko, żeby to realizować"

" Dziękuję.

Pani Marszałek! Szanowne Panie i Panowie Posłowie! Dzisiaj jest kolejny akt działań, jakie podjęliśmy od początku przyjęcia odpowiedzialności za Polskę, działań na rzecz bezpiecznej polskiej granicy i skutecznego zwalczania nielegalnej migracji, a także ograniczania migracji legalnej, ale nieadekwatnej do potrzeb Polski i zagrażającej stabilności wewnętrznej państwa polskiego. Dzisiaj mam taką nadzieję, że posłanki i posłowie podejmą potrzebną decyzję o przedłużeniu obowiązywania przepisów, które umożliwiają państwu polskiemu odmowę przyjęcia wniosku azylowego od tych, którzy przekraczają nielegalnie polską granicę. Chodzi oczywiście o granicę będącą pod wielką presją działań Łukaszenki i Putina, czyli granicę polsko-białoruską.

Pamiętacie państwo tę dyskusję tutaj, debatę, kiedy przedstawiłem projekt ustawy, która umożliwia zawieszenie prawa do składania wniosku o azyl. Nazwa jest dość skomplikowana, ale przecież tak naprawdę chodzi o sprawę prostą, niełatwą, ale prostą do zrozumienia. Łukaszenka i również Putin przy pomocy przemytników mobilizują tysiące nielegalnych migrantów i gromadzą ich przy granicy z Polską, a także Finlandią, Litwą i Łotwą. Jest to zarówno złoty biznes dla nich, jak i oczywiście wersja poważnej wersji wojny hybrydowej. Ja nie lubię określenia ˝wojna hybrydowa˝, bo przecież my wiemy najlepiej, że ta wojna ma bardzo konkretny kształt na polskiej granicy. Tam codziennie tysiące polskich żołnierzy, funkcjonariuszy Straży Granicznej, policjantów z narażeniem zdrowia - i jak wiadomo od czasu tragedii sierż. Sitka, niestety także z narażeniem życia - pilnuje polskiej granicy. (Oklaski)

Jednym z powodów, dla których ta presja była tak duża i dla których ten biznes dla przemytników był tak opłacalny, była prostota przepisów międzynarodowych, a więc także polskich. Znaczyło to tyle: nielegalnie przekroczyłem granicę, złapali mnie, a ja mówię: chcę azylu - i sprawa jest zamknięta, trzeba przyjąć wniosek o azyl. Taki ktoś jest zarejestrowany w Polsce i nawet gdy pójdzie gdzieś dalej, do Niemiec czy do Francji, to pozostaje ślad w Polsce. I nie tylko w Polsce, bo jest ślad przede wszystkim w dokumentacji, która jest dostępna na całym świecie, że przekroczył granicę Unii Europejskiej przez Polskę. Wtedy pojawia się kolejny problem, gdyż państwa mówią: weźcie tych ludzi z powrotem. A więc kluczowe dla mojego rządu było natychmiastowe uszczelnienie tej granicy, tak aby nigdy więcej nie powtórzył się proceder, że do Polski wchodzi każdy, kto chce. Albo z wizą, którą dał rząd PiS-u, bez żadnych ograniczeń - za chwilę o tym powiem parę słów - albo bez wizy, nielegalnie przekraczając granicę, niespecjalnie niepokojony przez poprzedni rząd, też zaraz powiem, dlaczego.

Tu nie chodzi tylko o odmowę przyjmowania wniosków o azyl, i tu nie ma łatwych decyzji, to nie jest nic przyjemnego. My zdajemy sobie sprawę, że to jest tak naprawdę, przepraszam za kolokwializm, jazda po bandzie. Czasami, kiedy jechaliśmy do naszych partnerów w całej Europie czy na świecie i mówiliśmy, że w Polsce nie będzie można składać wniosku o azyl, to wiecie, ile razy usłyszałem: o Jezu, jak to nie? To niemożliwe, przecież są konwencje, prawa międzynarodowe. A ja na to mówię: tak, zdaję sobie z tego sprawę, że prawo do azylu to jest ważne prawo - ale nie wtedy, kiedy migracja jest organizowana przez Rosję, Białoruś, przez przemytników, przez gangsterów i kiedy jest nie tylko nielegalna, ale ma też niezwykle masowy charakter i jest w jakimś sensie formą agresji na Polskę. (Oklaski)

Nie mówię tu o intencji tych, którzy chcą przekroczyć granicę. Oni płacą przemytnikowi, płacą Putinowi, płacą Łukaszence, dzielą się pieniędzmi z tymi, którzy ułatwiają ten proceder. I dopiero twarde stanowisko Polski, nie tylko zapora - jak wiecie, trzeba ją było de facto na nowo przebudować, żeby spełniała swój cel, a więc, żeby była możliwie skuteczną fizyczną zaporą - ale przede wszystkim właśnie zmiana prawna, która wymagała naprawdę bardzo poważnej dyplomacji, a na końcu twardości...

Udało mi się też w wielu osobistych rozmowach przekonać liderów różnych państw. Oczywiście każdy jest zaangażowany. Migracja jest problemem wszędzie. Nielegalna migracja to jest absolutnie temat numer jeden każdej debaty publicznej i każdych wyborów w każdym państwie europejskim: czy to jest północ, południe, wschód, zachód - nie ma znaczenia. Czy mają realne powody, by się bać, czy nie mają tych powodów, ale to stało się głównym tematem debaty politycznej w Europie. I dlatego z taką satysfakcją wróciłem do Polski i powiedziałem: słuchajcie, baliście się niektórzy, że będzie protest, że będą trybunały, że Komisja Europejska, że ktoś będzie starał się to blokować. Nie. Nasza argumentacja, dlatego że się na to zdecydowaliśmy, okazała się skuteczna i dzisiaj za naszym śladem podążają także inne państwa, co jest dla nas ważne. Bo chcielibyśmy, aby granica z Białorusią i Rosją była szczelna na całym odcinku. Bo wiecie, jeśli ktoś będzie przechodził przez Białoruś i przez Rosję i będzie później korzystał ze szlaku łotewskiego i litewskiego, to my znowu będziemy mieli problem. Więc to, że ośmieliliśmy wspólnie z Finlandią państwa do twardego, prawnego blokowania możliwości korzystania z azylu przez nielegalnych migrantów, to daje wreszcie realną szansę, aby skutecznie zniechęcić przemytników i polityków, którzy organizują ten ohydny proceder. (Oklaski)

Zdaję sobie sprawę, że to twarde działania państwa - państwo jest po to, żeby pilnować granicy i terytorium i bezpieczeństwa swoich obywateli. Ale państwo nie jest po to, żeby organizować nagonki czy kampanię nienawiści wobec kogoś, kto w co innego wierzy czy ma inny kolor skóry. Bo nie o to chodziło. To, co robili nasi poprzednicy: otworzyli granicę, wydali rekordową ilość wiz, nie tylko rekordową w historii Polski, rekordową w skali europejskiej, zarabiając na tym grube pieniądze, żeby nie było wątpliwości. Dzisiaj 11 osób ma zarzuty. Niektóre będą skazane w procesie właśnie zorganizowania tej najbrudniejszej części akcji wizowej. Ale ona wcale nie była najgroźniejsza. Najgroźniejsza była akcja wizowa, którą organizowało państwo PiS-u, czyli to była legalna akcja przygotowana przez ministrów, przez wasz rząd. Nie wiem, czy pamiętacie słowa waszego ministra pana ministra Zbigniewa Raua, który, otwierając specjalny ośrodek do szybkiego wydawania wiz w Łodzi, powiedział: okazało się, że zapotrzebowanie na polskie wizy wszelkiego rodzaju rośnie, a my nie jesteśmy w stanie temu sprostać. Polska staje się coraz bardziej atrakcyjnym krajem dla cudzoziemców pochodzących z państw, z którymi nie mamy umowy o rezygnacji z ruchu wizowego - podkreślił minister. I zaplanował z uśmiechem na ustach dodatkowe 400 tys. wiz. Po to zbudowano ten ośrodek, żeby przyspieszyć i ułatwić wydawanie wiz. Pamiętacie państwo te obrazy z wielu państw świata? Pamiętam zdjęcie, które mi przysłano z targu w Nigerii, w Lagos, gdzie handel polskimi wizami był czymś absolutnie normalnym, w pobliżu polskiej placówki. Przychodziło się, płaciło się kasę i dostawało się wizę. Tylko w 2023 r. - i nie Wawrzyk z kumplami, za pieniądze, za łapówki, nie o tym mówię. To odrębna sprawa. Jest prokuratura, powiedziałem, są zarzuty, będą siedzieć. Ale mówię o zorganizowanej, gigantycznej korupcji państwowej w przemyśle wizowym. 535 tys. wiz w 2023 r. - 535 tys. wiz dla ludzi z krajów, co do których chyba nie chcielibyśmy, aby stamtąd masywne grupy ludzi przybywały do Polski. Mówiąc wprost, jeśli istnieje coś takiego jak zagrożenie konfliktem kulturowym, zaburzenie pewnych proporcji społecznych - to, na co dzisiaj cierpią państwa Europy Zachodniej - to jest to związane z odmienną kulturą i często z odmienną religią. Państwo, nawet jeśli to się komuś nie podoba, jest od tego, żeby dbać o to, żeby struktury społeczne, tradycje społeczne nie były naruszone poprzez gwałtowne napływy ludzi, szczególnie z tych terenów.

535 tys. wiz. Ale wiecie, że to było zanim... Bo w końcu ta inicjatywa ministra Raua nie ruszyła, te dodatkowe 400 tys. wiz. Wiem, mówię o tym z taką emocją, bo to będzie znowu główny temat w finale kampanii wyborczej. Przecież za każdym razem tak jest: wpuścić maksimum ludzi, szczególnie z Afryki, państw muzułmańskich, państw arabskich, rozpętać tutaj histerię, zero odpowiedzialności, oskarżyć wszystkich wkoło, że są winni, i na tym zdobywać to polityczne złoto, że zacytuję pana Mateusza Morawieckiego. Bo dla was wszystko było politycznym złotem, a bardzo często zwykłym złotem, zwykłym brudnym interesem. Tak było z pandemią, z respiratorami, tak było z wojną na Ukrainie, z handlem, na którym się dorabiali fortun wasi ludzie, jeśli chodzi o pomoc Ukrainie w czasie wojny (Oklaski), i tak było z wizami.

Matkę byście sprzedali nawet wtedy, kiedy chodzi o bezpieczeństwo własnej ojczyzny. W ogóle zupełnie bezstydnie. Tylko że jesteście bardzo utalentowani, to muszę przyznać. Zło czasami jest bardzo utalentowane i bardzo umiejętnie potrafi zrzucić na kogoś innego odpowiedzialność czy winę.

Tutaj akurat muszę pogratulować skuteczności w przekłamywaniu tej rzeczywistości. (Oklaski)

Klasycznym przykładem manipulacji i kłamstwa, które miało przykryć nieudolność i zwykłe złodziejstwo, jest np. sprawa głośna, przez was dzisiaj tak nakręcana, jeśli chodzi o centra integracji cudzoziemców. Projekt przygotowany przez rząd PiS. Pierwsze sześć centrów powstało za rządów PiS-u.

(Głos z sali: Tak jest.)

Zorganizowaliście finansowanie w tej kwestii. Chwaliliście się tym. Dwa wasze ministerstwa były w to bezpośrednio zaangażowane. Otworzyliście projekt, który miał długą i szeroką perspektywę integracji z cudzoziemcami. A później zaczęliście to, co potraficie bardzo dobrze: wielką kampanię zrzucania odpowiedzialności na innych za to, co sami zgotowaliście, tak jak było z wizami.

Pamiętacie waszego ministra, poprzednika pana ministra Raua, pana ministra Czaputowicza? Nie chwalicie się jego wywiadem telewizyjnym, słynnym? 27 września 2023 r., minister spraw zagranicznych Jacek Czaputowicz: Wpuszczaliśmy świadomie wielkie rzesze, tysiące tygodniowo. To nie jest ze mnie cytat. To nie jest moje oskarżenie pod adresem PiS-u. To jest oskarżenie pod adresem PiS-u waszego byłego ministra spraw zagranicznych Czaputowicza, który w czasie, kiedy wpuszczaliście świadomie wielkie rzesze, tysiące tygodniowo, pełnił funkcję ministra spraw zagranicznych.

Dalej Czaputowicz: Tak, doprowadziliśmy do tego, że polityka Niemiec rzeczywiście się zmienia, w sposób dla nas bardzo niekorzystny. Niemcy co prawda chciały z nami rozmawiać o tym, żeby nie było tego przepływu. Ale premier Morawiecki mówi, żeby się nie wtrącać, będą tak działać, żeby móc dalej tych ludzi tysiącami tygodniowo przesyłać.

To jest tak naprawdę zorganizowany przemyt państwowy na masową skalę. To tak naprawdę niczym nie różniło się od tego, co robi dzisiaj Łukaszenka. A później jest wielki lament, że państwa europejskie, Niemcy, ale inne państwa europejskie też, mówią: zaraz, zaraz, jak wy nam wysyłacie, to będziemy odsyłać.

Ja każdego dnia podejmuję działania, żeby to ryzyko, które wy wytworzyliście, zredukować do minimum, do zera. I jak wiecie, nie jest to proste, bo nikt nie chce napływu nielegalnych migrantów. Jak my z Litwy dostajemy kogoś i identyfikujemy, że przeszedł do nas przez Litwę, to mówimy: hola, stop, wracaj na Litwę. (Oklaski) A wy pozwoliliście, żeby ten model, który ma sens... Bo my nie chcemy, żeby do nas ktoś przychodził, puszczany przez inne państwo, tak bezkarnie. Ale wy ten model zburzyliście i teraz stworzyliście sytuację, w której to Polska może być i jest ofiarą tego typu zaniedbania - żeby nie powiedzieć mocniej, bo jak już wspomniałem: są na to dowody i w prokuraturze - także złotego biznesu dla was, jeśli chodzi o politykę wizową.

Ograniczamy... Jak wiecie, jak się rozpętała ta machina, ten proceder, to są dziesiątki agencji pośrednictwa pracy, to są fikcyjne uczelnie, które powstały dzięki waszej polityce wizowej, które polegały na tym, że dawało się papiery na studia ludziom, którzy dostawali w ten sposób wizę i, adios, nikt ich nie widział na żadnych studiach. Wszystko było... Pod patronatem państwa oczywiście. Nie przeszkadzało wam to absolutnie w nieustannym wrzasku: to oni, to tamci, to Europa. W tym byliście dobrzy. Nie zrobiliście nie tylko nic, aby zastopować nielegalną migrację. Pamiętam oczywiście konferencję prasową z kozą czy z krową. Nie będę kontynuował wątku, bo niedobrze mi się robi, jak sobie przypominam twarze waszych ministrów z tą idiotyczną, wulgarną prezentacją. Ale tylko na tyle was było stać wtedy.

My mówimy o sytuacji, w której gdyby nie... Wiecie, jak udało nam się to zatrzymać? Jeszcze w czasie kampanii. Kiedy ujawniliśmy, ile wiz planujecie wydać. Gdybyście się utrzymali przy władzy... Mam osobistą satysfakcję, to też nie było dla mnie łatwe. Wiele środowisk, które się identyfikowały ze mną politycznie, mówiły: jak możesz tak mówić, jak możesz występować przeciwko migrantom? A ja nie miałem żadnych wyrzutów sumienia. Nie miałem żadnych skrupułów, bo występowałem przeciwko zorganizowanej państwowej przestępczości. Tak jak na Białorusi, tak i w Polsce za waszych rządów. (Oklaski)

(Głos z sali: Brawo!)

Kiedy ujawniliśmy te dane, udało się zatrzymać pracę tego łódzkiego ośrodka, słynnego. Chciałbym, żeby wreszcie do wszystkich Polek i Polaków dotarło: gdyby oni rządzili rok dłużej... (Gwar na sali, dzwonek)

(Poseł Janusz Kowalski: To byłyby kontrole na polsko-niemieckiej granicy.)

...toby było blisko milion migrantów więcej z państw Afryki i państw arabskich, blisko milion więcej, niż mamy w tej chwili. (Oklaski)

(Poseł Janusz Kowalski: Gdzie są kontrole? Polsko-niemiecka granica jest otwarta.)

A więc mamy problem, który naprawiamy po naszych poprzednikach, problem granicy z Białorusią i inicjatywy polskie, które dają realną szansę, aby zdusić tę nielegalną migrację w zarodku, tzn., żeby zniechęcić tych, którzy chcą zmienić miejsce zamieszkania i wybierają szlak przez Polskę. To nie jest tylko odmowa przyjmowania wniosków azylowych. Właśnie rusza wielka akcja ministra spraw zagranicznych. Będziecie państwo mieli do dyspozycji akcję informacyjną z bardzo prostym i mocnym przekazem: jak wyglądają próby przekroczenia polskiej granicy przez nielegalnych migrantów, co spotka każdego, kto usiłuje przekroczyć nielegalnie polską granicę. W językach tych państw, gdzie jest największa presja, tam, gdzie najwięcej ludzi próbuje wyjechać i skierować się do Polski, w tych państwach ta kampania przy pomocy filmów, publikacji ruszy w najbliższych dniach. To będzie także kampania, która dotrze z informacją do wszystkich zainteresowanych ewentualną nielegalną migracją do Polski: tu nikt azylu nie dostanie. I stąd też mogę jeszcze raz powiedzieć: złote czasy przemytników skończyły się wraz z rządami PiS-u. (Oklaski) Nie przyjeżdżajcie tutaj. Nie macie szans przekroczyć polskiej granicy.

To jest granica białoruska i azyl. O polityce wizowej i o tym kompletnie bezrozumnym, ale także podszytym korupcją mechanizmie wydawania setek tysięcy wiz, i to właśnie w państwach, gdzie tych wiz nie powinniśmy wydawać, o tym już powiedziałem.

Jest trzecia sprawa związana także z kwestią migracji, najtrudniejsza, najbardziej bolesna. To jest oczywiście Ukraina. Ukraina w czasie wojny i setki tysięcy, miliony Ukrainek, Ukraińców, którzy szukali schronienia, szczególnie na początku wojny, w Polsce, a także w innych krajach. Słuchajcie, to jest to trzecie wielkie kłamstwo PiS-u.

Może pamiętacie ten obraz. To był maj, czerwiec 2023 r., a więc kilka miesięcy przed wyborami, kiedy stanąłem i powiedziałem: proszę państwa, oni kompletnie otworzyli granice i bez żadnej kontroli z Ukrainy napływa do Polski zboże. Podobnie jak z paktem migracyjnym, podobnie jak z paktem klimatycznym było także z tzw. ATM, Autonomous Trade Measures, czyli chodzi o te specjalne środki handlowe, które otworzyły polską granicę absolutnie na oścież, bez żadnej kontroli dla produktów ukraińskich, szczególnie rolnych. Rząd Morawieckiego zaakceptował to. Ja wtedy nie powiedziałem złego słowa. Zaczęła się wojna, nie było wiadomo, czy Ukraina przetrwa. Cała Europa się skonsolidowała, żeby jakoś pomóc Ukrainie. Ale kiedy się okazało, a wystarczyły przecież 3-4 miesiące, żeby się w tym zorientować, że to nie jest mechanizm sensowny, że on zagraża stabilności polskiego rynku, trzeba było natychmiast podjąć działania, żeby to zablokować. Przede wszystkim chodziło wtedy o zboże, ale nie tylko.

Pamiętam jak dziś, jak głośno zaczęliśmy krzyczeć: ludzie, zróbcie coś, żeby to zboże nie zalewało Polski. I pamiętam waszych ministrów, premiera, jak stanęli i zaczęli opowiadać bajki: nie sprzedawajcie zboża, ono zaraz potanieje, nie ma problemu. Myśmy codziennie widzieli tysiące wypełnionych zbożem wagonów jadących do Polski, a wy w tym czasie przed kamerami mówiliście, że wszystko jest świetnie, w ogóle nie ma się co przejmować.

Kiedy wygraliśmy wybory, kiedy zostałem premierem, jedną z pierwszych decyzji było de facto zmuszenie - nie było to też proste, bo to głównie Polska była poszkodowana - aby natychmiast skorygować to, co było możliwe w tym mechanizmie, a więc żeby zaostrzyć, żeby wprowadzić jakieś kwoty. Ale to był dopiero początek. Później rozpocząłem razem z moimi ministrami kampanię, żeby z tego ATM, z tego mechanizmu, który zliberalizował handel z Ukrainą, Unia w ogóle zrezygnowała. To też nie było łatwe. To też nie jest przyjemne, bo my z drugiej strony chcemy pomóc Ukrainie jak tylko to możliwe w wojnie z Rosją, ale nie może odbywać się to kosztem milionów polskich producentów, klientów, rolników. Nie muszę tego tłumaczyć. I uzyskaliśmy to. Od 5 czerwca nie będzie tego mechanizmu. Wracamy do sytuacji sprzed wojny, jeśli chodzi o regulacje na granicy. (Oklaski)

Ale wy, żeby organizować kampanię niechęci czy nienawiści, byliście zawsze pierwsi, a nawet palcem nie kiwnęliście, żeby zapobiec temu nieszczęściu, jakie spotkało głównie polskich rolników, nie tylko wtedy. Nawet palcem nie kiwnęliście. Wiecie dlaczego? Bo tak jak przy respiratorach, tak jak przy wizach tak też przy tym zbożu zarobiło się dużo pieniędzy. I dobrze o tym wiecie.

Nie było takiej sytuacji w historii Polski w ostatnich latach - Białoruś z prześladowaniami po rewolucji, pandemia, wojna w Ukrainie - żebyście nie umieli równocześnie zarabiać na tym kasy i plugawić debaty publicznej najbardziej ksenofobicznymi, czasami rasistowskimi tekstami. Niczego nie zrobiliście, żeby to zatrzymać. Wyprodukowaliście de facto własnymi rękami największą liczbę migrantów w historii Polski, jedną z największych - to jest paranoja - w Unii Europejskiej. Zanim nie dostaliście władzy, Polska nie była miejscem, do którego tysiące ludzi tygodniowo usiłowało się nielegalnie wybrać.

(Poseł Dariusz Matecki: Bo przegraliście wybory w 2023 r.) (Dzwonek)

(Wypowiedź poza mikrofonem)

(Głos z sali: Niedługo tam wrócisz.)

(Minister Sportu i Turystyki Sławomir Nitras: Ale nie komentujcie Mateckiego.)

(Głos z sali: Brawo!)

Brr, co za przykry widok. (Oklaski) Wszystko znajdzie swój czas, tak że nie przejmujcie się. Proszę państwa, zniesiemy jeszcze tę czasową przepustkę tego posła i jakoś tutaj przetrwamy... (Wesołość na sali, oklaski)

(Poseł Dariusz Matecki: Będziesz azylu w Niemczech szukać.)

(Głos z sali: Cisza, Matecki!)

...chociaż estetycznie nie jest to miły widok, ale dajmy spokój.

Mam do rozwiązania bardzo poważny problem, dylemat, jak się domyślacie.

(Głos z sali: Do dymisji.)

Będę rozmawiał także z prezydentem Ukrainy, bo to nie jest łatwe, to naprawdę nie jest łatwe z jednej strony mobilizować i Europę, i Stany Zjednoczone w tej pomocy dla Ukrainy poprzez sankcje nałożone na Rosję, poprzez utrzymanie dostaw broni, tak żeby Ukraina nie poległa w tym nierównym pojedynku z Rosją, a równocześnie skutecznie zadbać o polski interes, także wtedy, kiedy to jest w konflikcie z interesami ukraińskimi. To bardzo trudne.

Ja nie mam z tym problemu, ponieważ nikt mi nie powie, że jestem antyukraiński, jeśli chodzi o wojnę ukraińsko-rosyjską, tak jak wy dzisiaj próbujecie sobie rozpocząć w czasie kampanii wyborczej tę taką antyukraińską grę, tak naprawdę do imentu. Dziś nie czas jest, żeby wytłumaczyć, dlaczego także w tej sprawie byliście gotowi zmieniać poglądy z dnia na dzień.

Dzisiaj słyszę, że idea, za którą naprawdę bił się Lech Kaczyński i bili się różne rządy, różni prezydenci, czyli Ukraina w NATO... Ja wiem, to może dzisiaj nie jest popularne. I wasz kandydat z taką wielką łatwością mówi: nie, nie, w żadnym wypadku Ukraina w NATO, tak jakby to miało cokolwiek wspólnego z pro- czy antyukraińską sympatią czy antypatią. To chodzi o nasze żywotne bezpieczeństwo. (Oklaski) Jarosław Kaczyński był jedynym polskim politykiem - przypomnijcie to sobie - który publicznie, a pojechał do Kijowa, żeby to powiedzieć, zaproponował...

(Poseł Janusz Kowalski: Bezczelność.)

... aby polskie wojsko w strukturach NATO poszło na Ukrainę. Jedyny. Dzisiaj robicie z tego wielką kampanię negatywną, sugerując, że ktoś chce wysłać polskich żołnierzy, mimo że od początku mówiliśmy wyjątkowo zdecydowanie. Polska jest dzisiaj w tej wąziutkiej grupie, która uczestniczy we wszystkich rozmowach na temat przyszłości Ukrainy.

(Poseł Dariusz Matecki: W wagonie towarowym...)

(Głos z sali: Ha, ha, ha!)

Jesteśmy w grupie państw, które są gotowe wysłać swoje wojska na Ukrainę, i każdy rozumie, że Polska tego nie będzie robiła. (Oklaski) Byliście jedynymi, którzy to proponowali. Nie będę mówił o intencjach, jakie za tym stały, ale przyjdzie czas, kiedy wszyscy dowiedzą się, dlaczego Kaczyński proponował obecność polskich wojsk na Ukrainie.

Bardzo bym chciał, żebyście, drodzy państwo, w sprawie polityki międzynarodowej - zwracam się też do wszystkich Polek i Polaków - naprawdę zwracali, szczególnie w najbliższych dniach, uwagę na to, kto w sposób solidny, kompetentny, może nie zawsze efektowny, bez wrzasku, stara się skutecznie dbać o polską bezpieczną granicę, bezpieczne polskie terytorium, bezpieczeństwo polskich rolników i przedsiębiorców w konfrontacji z rzeczywistością, która jest bardzo trudna, i przede wszystkim w konfrontacji z tym, co wyście po sobie zostawili.

(Głos z sali: Jacek Żakowski.)

Wystawiliście teraz w wyborach prezydenckich kogoś, kto właściwie jest symbolem tego, na czym polega wasza polityka. Wy nie macie poglądów, żadnych poglądów, wy macie wyłącznie złotówki w oczach. (Oklaski)

(Poseł Dariusz Matecki: Ha, ha, ha!)

Was interesuje wyłącznie kasa plus naprawdę całkiem skuteczna i mocna propaganda.

(Poseł Agnieszka Wojciechowska van Heukelom: W psychologii to się nazywa projekcja.)

(Poseł Dariusz Matecki: Jak reklamy na Facebooku.)

Jest jakaś prawda w tym wyniku sprzed kilku dni w Gdańsku. Nie sądzicie, że jest coś szokującego w tym, że w tym mieście, w którym kwintesencja PiS-owskiej polityki, pan Nawrocki spędził całe swoje życie, że w tym mieście, gdzie gdańszczanie dobrze wiedzą, czym się zajmował, wystawiliście kogoś... Jarosławie Kaczyński, wiem, że ciebie nie interesuje kwestia migracji, bo masz tak brudne sumienie, że się wstydziłeś przyjść dzisiaj tutaj, na salę (Oklaski), ale pozwoliłeś sobie na wystawienie kandydata, który w sposób najbardziej ponury potwierdza tę waszą paskudną ideologię: Kasa ponad wszystko. Sprzedamy wszystko. Polskę sprzedamy, byleby zarobić i się dorobić, a później nakłamiemy tak...

(Poseł Dariusz Matecki: Polskę byś w torbie z Biedronki wyniósł.)

...żeby ludzie naprawdę nie wiedzieli, o co chodzi. W Gdańsku akurat, jeśli chodzi o waszego kandydata, ludzie dobrze wiedzą - 16% (Oklaski), w mieście, w którym naprawdę wszyscy wiedzą, co robił wasz kandydat. Ja nie wiem, czy na pewno, rozejrzyjcie się... Jak patrzę na was, to myślę, że większości to pasuje. Ale rozejrzyjcie się, może wśród waszych sympatyków są tacy ludzie jak my wszyscy, którzy może nie chcieliby kogoś, kto zajmował się ochroną na bramce, nie wiem, w kasynie, w agencji towarzyskiej.

(Głos z sali: A kto w więzieniu wygrał?)

Jak sądzicie? Na pewno? (Oklaski) Spytajcie ludzi. Spytajcie swoich wyborców, czy to ich rzeczywiście interesuje. Mówię o tym tak otwarcie, bo najbliższe dni, co pokazuje wyraźnie cała debata i cała historia dotycząca wiz, granicy, ochrony terytorium, działania, jeśli chodzi o polską armię, to będzie naprawdę znowu bitwa o wszystko, że tu nie ma co przebierać, wiecie, w słowach i udawać, że nic złego się nie dzieje.

(Poseł Janusz Kowalski: Ty już przegrałeś.)

I bardzo bym chciał, żebyście wiedzieli, że coraz więcej ludzi to widzi.

(Głos z sali: Po kwiaty lećcie...)

(Poseł Marcin Bosacki: Z kwiatami do premiera.)

(Poseł Janusz Kowalski: Pogadamy 2 czerwca.)

Macie jeszcze naprawdę czas, żeby się zreflektować. Wierzę głęboko w uczciwość i głęboką refleksję wszystkich Polek i Polaków. Nie możemy oddać Polski w ręce tych, którzy sprzedaliby ją za trzos złota, wyłącznie pilnując własnych interesów. My tu jesteśmy, żeby pilnować polskich interesów, a nie własnej prywaty. Więc dajcie już spokój. Dziękuję. (Część posłów wstaje, długotrwałe oklaski)

(Poseł Janusz Kowalski: Dajżeż pan spokój.) "

" Dziękuję bardzo.

Panie Marszałku! Panie i Panowie! Posłanki i Posłowie! Jestem...

(Głos z sali: Jaki wniosek formalny?)

Marszałek:

Szanowni państwo...

Przepraszam, panie premierze.

Dla wyjaśnienia: art 186 - korzystaliście z niego państwo wielokrotnie. Jeśli macie wątpliwości, polecam stenogram z 21 listopada, z 1. posiedzenia Sejmu.

(Poseł Barbara Bartuś: Ale potem była wykładnia Prezydium Sejmu.)

We wnioskach formalnych, w części formalnej głos zabierali minister do spraw Unii Europejskiej Szymon Szynkowski vel Sęk, sekretarz stanu w Ministerstwie Spraw Zagranicznych Paweł Jabłoński, minister, członek Rady Ministrów Michał Wójcik, minister, członek Rady Ministrów Łukasz Schreiber. Nie przeszkadzało to państwu wtedy. Teraz też z całą pewnością nie będzie przeszkadzać, że członkowie rządu zabierają głos. (Oklaski)

Bardzo proszę, panie premierze.

A państwa proszę o wysłuchanie w spokoju wystąpienia pana premiera. Dziękuję.

Prezes Rady Ministrów Donald Tusk:

Dziękuję bardzo.

Panie Marszałku! Panie i Panowie! Posłanki i Posłowie! To jest chyba bardzo ważna chwila tu, w parlamencie, aby powiedzieć kilka słów prawdy na temat znaczenia wyborów 15 października.

(Głos z sali: Dymisja.)

(Głos z sali: Do dymisji.)

Te oklaski, za które bardzo dziękuję, to są oklaski skierowane do milionów Polek i Polaków (Oklaski), którzy podjęli 15 października, rok temu, decyzję o historycznym znaczeniu. Żadne zaklęcia mówców politycznych, żadne orędzia, żadne partyjne deklaracje nie zmienią tego fundamentalnego faktu. (Gwar na sali, dzwonek)

(Poseł Marek Suski: Nie ma debaty nad orędziem.)

To Polki i Polacy 15 października w wielkim narodowym zrywie, który na szczęście polega dzisiaj na demokratycznych wyborach, odsunęli złą władzę, uwolnili Polskę od kłamstwa, od korupcji, nieudolności. (Oklaski)

(Głos z sali: Nieprawda.)

(Głos z sali: Kłamca!)

Mają rację ci, którzy przywołują w takich chwilach jak ta rocznica te najpiękniejsze chwile w naszej historii, te, które były udziałem kilku pokoleń Polaków. Tak jest rzeczywiście z pokoleniem tej pierwszej ˝Solidarności˝ i rzeczywiście jako człowiek, jako młody człowiek, który miał to szczęście być w stoczni w roku 1980, mogę potwierdzić: rok temu, 15 października, zdarzyło się coś równie ważnego, równie świętego. Naród się zjednoczył, naród powiedział: dosyć zła i odsunął złą władzę. (Oklaski) Ludzie i ich głosy są bez porównania ważniejsi od politycznych deklaracji urzędników państwowych i partyjnych funkcjonariuszy.

(Głos z sali: I 100 konkretów.)

W zeszłym roku nie tylko głos wyborców 15 października doprowadził do tej fundamentalnej zmiany i odsunął was od władzy z powodów, o których za chwilę muszę głośno powiedzieć. (Oklaski) Ale przed tymi wyborami setki tysięcy Polek i Polaków wyszło na ulice zarówno wtedy, kiedy gwałciliście prawa kobiet i prawa obywatelskie... Wydawało się wówczas bardzo wielu z was, że te protesty są bezradne, bezsilne, że nie przyniosą skutku. Ale ten gniew narastał. 4 czerwca 2023 r. pół miliona ludzi wyszło na ulice Warszawy, żeby powiedzieć głośno i wyraźnie: dosyć, dosyć skorumpowanej władzy (Oklaski), dosyć nieudolności, złej woli tych, którzy Polskę swoją niekompetencją i złą wolą gnębili przez 8 lat. Kilka tygodni później milion ludzi wyszło na ulice Warszawy. (Oklaski) To było to wielkie preludium przed wyborami 15 października.

Dlaczego wszyscy świętujemy tę rocznicę? Nawet pan prezydent postanowił wygłosić orędzie, w końcu chyba w ten sposób podkreślając wagę tego, co stało się rok temu (Oklaski), ale ponieważ pan prezydent nie wpadł na pomysł, aby przypomnieć, jaka jest istota tej zmiany...

(Poseł Antoni Macierewicz: Nie wolno polemizować z prezydentem.)

Otóż 15 października Polacy powiedzieli jednoznacznie (Gwar na sali, dzwonek), że mają dosyć rządów partii, która także pana prezydenta usadowiła tam, w Pałacu Prezydenckim. 15 października... (Poruszenie na sali, oklaski)

(Poseł Antoni Macierewicz: Łamiesz konstytucję.)

(Część posłów skanduje: Kłamca! Kłamca! Kłamca!)

Marszałek:

Bardzo państwa proszę o spokój. Bardzo państwa proszę o spokój, a jeżeli chcecie krzyczeć, możecie opuścić Izbę, co teraz robicie. Nie chcecie uczestniczyć w jej obradach.

(Część posłów wychodzi z sali)

Bardzo proszę.

Prezes Rady Ministrów Donald Tusk:

15 października Polacy poprosili was, abyście przestali rządzić, abyście odeszli. (Gwar na sali)

(Głos z sali: Kłamca.)

Marszałek:

Pani poseł Chorosińska, zwracam pani uwagę, że zakłóca pani obrady Sejmu.

Prezes Rady Ministrów Donald Tusk:

Dlatego jeśli dzisiaj, w rocznicę tego wielkiego wydarzenia, symbolicznie odchodzicie, to Polacy z całą pewnością z satysfakcją przyjmą także tę manifestację. (Oklaski) Chcieli, żebyście odeszli, a więc odejdźcie i nie przeszkadzajcie.

(Głos z sali: Nie kłam.)

Marszałek:

Pani poseł Paluch, zwracam pani uwagę, że zakłóca pani prowadzenie obrad Sejmu.

(Głos z sali: Do widzenia.)

(Głos z sali: Wychodźcie, wychodźcie.)

Prezes Rady Ministrów Donald Tusk:

Słowo klucz, 15 października ub.r. i dzisiaj, to bezpieczeństwo. Przed chwilą z tej mównicy padły nieprawdziwe słowa. Mógłbym wyzłośliwiać się nad tym orędziem prezydenckim, mógłbym to powiedzieć i rozwinąć tę dość oczywistą sytuację.

(Poseł Piotr Gliński: Panie marszałku, to jest łamanie artykułu...)

Marszałek:

To nie jest łamanie artykułu, panie pośle, tamten punkt został zamknięty.

(Poseł Piotr Gliński: Jest wyraźnie powiedziane, że...)

(Głos z sali: Siadaj.)

Chce pan, żebym wykluczył pana z posiedzenia?

Prezes Rady Ministrów Donald Tusk:

Pan prezydent Duda zaczął jako prezydent PiS-u, niestety nie jako prezydent polskiego narodu, i dzisiaj kończy tę swoją misję i znów pokazuje bardzo wyraźnie, że był prezydentem jednej partii politycznej, a nie narodu polskiego. (Oklaski)

(Poseł Szymon Szynkowski vel Sęk: 100 konkretów, 100 kłamstw.)

Mógł w ciszy i z szacunkiem uczcić rocznicę wyborów, które zarówno jemu jako prezydentowi PiS, jak i partii, która go wyznaczyła do tej roli, pokazały bardzo wyraźnie, co Polacy myśleli o 8 latach rządów PiS-u i o dwóch kadencjach pana prezydenta Dudy. Chciałbym jednak z tej mównicy przejść do pewnych konkretów. 15 października Polacy powiedzieli ˝nie˝ tym, którzy przed chwilą wyszli z sali sejmowej, bo dla nich rocznica wyborów 15 października to jest oczywiście cierpienie. (Oklaski) Tak jak my wszyscy - i w Polsce, i tu, na tej sali - cieszymy się z tego, co stało się rok temu, to dla tej strony sali to jest źródło cierpienia.

Pan prezydent pozwolił sobie na taką uwagę, że Polska potrzebuje energii, m.in. elektrowni jądrowych. Pan prezydent powiedział, że wreszcie przyszedł czas na działanie. Powiedział to pod koniec trwającego 10 lat sprawowania władzy w Polsce. Po 10 latach uznał, że wreszcie przyszedł czas na działanie, jeśli chodzi o budowę elektrowni jądrowych czy centrów komunikacyjnych. (Oklaski) To mogłoby być przedmiotem anegdot i dowcipów, ale sprawa jest zbyt poważna. Wiecie, że ludzie właściwie już o tym zapomnieli? Zwróciłbym się znowu bezpośrednio do pana prezesa Kaczyńskiego, gdyby dzisiaj nie stchórzył i nie uciekł z sali. (Oklaski) Zwróciłbym się znowu z pytaniem: Co kazało panu Kaczyńskiemu i panu Morawieckiemu, pod okiem pana prezydenta Dudy, prowadzić rozmowy z premierem Orbánem, z prezydentem Putinem, z inwestorami zagranicznymi i polskimi na temat wspólnej budowy elektrowni jądrowej w Królewcu, zwanym przez Rosjan Kaliningradem? To tam miała powstać elektrownia jądrowa PiS-u i pana prezydenta Dudy. (Oklaski) W 2021 r. w Gołdapi, tam pod granicą, kilkadziesiąt kilometrów od miejsca, gdzie miała powstać ta inwestycja, głośno zapytałem wprost: Co takiego się stało? Kto was do tego namówił? Czy możecie powiedzieć Polakom, dlaczego w porozumieniu z proputinowskimi siłami w Europie zdecydowaliście się na prowadzenie prac nad taką inwestycją? Nie było wtedy mowy o polskiej elektrowni jądrowej. Do dzisiaj nie usłyszeliśmy ani jednego słowa wytłumaczenia. Dzięki bardzo twardemu stanowisku - wtedy ja je wygłosiłem, ale było to stanowisko i opozycji, i opinii publicznej - udało się zatrzymać ten projekt. Dlaczego nie ma ich tutaj dzisiaj, w tej chwili? Może nie chcą odpowiedzieć na pytanie, co takiego kazało im, wspólnie z interesariuszami rosyjskiego lobby naftowego i z premierem Orbánem, sprzedać część najważniejszego koncernu energetycznego, jakim są polskie rafinerie. Dlaczego do dzisiaj nie dostaliśmy odpowiedzi? Jest to sytuacja, kiedy już nikt nie ma wątpliwości, jaka była rola i pośredników, i inicjatorów tej sprzedaży. Dlaczego nie słyszymy wytłumaczenia, wyjaśnienia tych już nie pogłosek, ale informacji, że przy pomocy węgierskich i rosyjskich pieniędzy ci, którzy dzisiaj wyszli z sali, chcieli przejąć media prywatne, niezależne media w Polsce? (Oklaski)

Wybory 15 października to były wybory o wszystko. Stawką była nie tylko demokracja - dzięki Bogu ta polska demokracja okazała się demokracją walczącą. Ludzie wyszli na ulice, a później poszli do urn wyborczych, żeby walczyć o tę prawdziwą polską demokrację. (Oklaski) Stawką jednak była nie tylko demokracja. Dzisiaj już bardzo wyraźnie widać, że stawką wyborów 15 października, tak jak stawką wyborów prezydenckich, które niedługo będą miały miejsce, jest także polska niepodległość. Dzisiaj nie ma żadnego alibi, żadnego usprawiedliwienia, żadnego wytłumaczenia dla tych, którzy świadomie, z głupoty, z naiwności, z gotowości do zdrady polskich interesów ułatwiają Putinowi i Łukaszence ich robotę. Wszyscy to czujemy, widzimy, że my jesteśmy w sytuacji - nie tylko Polska, ale Polska szczególnie - o której można powiedzieć, że jest sytuacją konfliktu, zagrożenia, bezpośredniego zagrożenia wojną. Dzisiaj musimy podejmować jednoznacznie decyzje. Dzisiaj nie może być miejsca, nawet najmniejszej szparki, na tego typu dwuznaczne działania, kooperacje z proputinowskimi politykami w Europie, podejrzane biznesy. Pan prezydent dzisiaj zapytał, gdzie są elektrownie jądrowe, gdzie jest bezpieczeństwo energetyczne. Nasi poprzednicy, jeśli coś tak naprawdę zrobili - już nie będę wracał do tej nieszczęsnej Ostrołęki, tych zbudowanych, a później burzonych wież z betonu - to uzależnili Polskę od rosyjskiego węgla. Dzisiaj mówimy o tych wielkich potrzebach infrastrukturalnych. Powiedzcie mi, gdzie są te pomniki, wielkie infrastrukturalne i energetyczne pomniki PiS i prezydenta Dudy, po 10 latach jego kadencji, po 8 latach rządów PiS? Gdzie to jest? (Oklaski) Na papierze? W prezentacjach na dużych ekranach pana Morawieckiego? Tam były te wielkie inwestycje. My wykonamy, my zrealizujemy te inwestycje bez gadaniny, bez politycznej, przepraszam, picerki.

15 października ludzie poszli do wyborów, a wcześniej wyszli na ulice, bo też dokładnie wiedzieli, gdzie PiS, gdzie pan prezydent mają konstytucję i praworządność. Pan prezydent powiedział dzisiaj, że praworządność ma w sercu. Nie będę spekulował, gdzie ma praworządność i konstytucję, ale na pewno nie w sercu. (Oklaski) Udowodnił to na początku swojej kadencji. Udowodnił to także w dzisiejszym wystąpieniu. Ten wielki zryw polskiego narodu sprzed roku to był zryw także przeciwko dewastacji systemu prawa w Polsce, rządów prawa w Polsce, konstytucji. Wiem, że ci, którzy wyszli, to są specjaliści od odwracania kota ogonem, szczególnie jeden z nich z całą pewnością (Wesołość na sali), ale przecież Polki i Polacy wiedzą, dlaczego poszli, dlaczego była najwyższa frekwencja w historii Polski. 75% ludzi poszło do wyborów, a to wyraźnie więcej niż w przełomowym roku 1989. Przecież oni dobrze wiedzą, dlaczego poszli 15 października.

Jestem wdzięczny panu prezydentowi Dudzie, że nie skorzystał z okazji, by siedzieć cicho w rocznicę zwycięstwa Polski, zwycięstwa Polek i Polaków nad tymi, którzy także w jego imieniu sprawowali władzę, ale jestem też wdzięczny za to, że w sposób tak jasny i jednoznaczny uświadomił - mam taką nadzieję - wszystkim w Polsce, jak ważne będą najbliższe wybory prezydenckie, że to dzieło musimy dokończyć. (Oklaski) Nie pozostawił żadnych złudzeń. Wiecie, każda fałszywa interpretacja, każde kłamstwo są dopuszczalne w ich walce o to, żeby jak najdłużej utrzymać się przy swoich politycznych, dwuznacznych biznesach, a w przypadku niektórych - jak najdłużej być na wolności po tym, co zrobili, po tych wszystkich przekrętach, po tych wszystkich, jak określają to Polacy w zwykłym języku, wałach, jakich byliśmy świadkami przez 8 lat. Tak było od pierwszego dnia po wyborach 15 października.

Nieprzypadkowo jest tak, że my święcimy dzisiaj rocznicę wyborów 15 października, ale przecież nie święcimy rocznicy zmiany władzy. Pamiętacie, ile trwało to tygodni? Pamiętacie, ile wysiłku pan prezydent poświęcił, ile energii włożył w to, żeby zabezpieczyć te ponure interesy, które Polacy zobaczyli, z powodu których Polacy zagłosowali przeciwko nim? A pan prezydent i partia rządząca robili wtedy wszystko, żeby jeszcze na tydzień, miesiąc, dzień, godzinę zabezpieczyć swoją kasę, swoje wpływy, swoją bezkarność. (Oklaski) Dlatego jeszcze raz dziękuję za to, że słowa prezydenta dały nam możliwość pokazania tego polskiej publiczności, polskiej opinii publicznej w sposób tak wyrazisty.

Kiedy mówię o kłamstwie, hipokryzji, to mówię o sytuacji, która dotyczy samego sedna naszego bezpieczeństwa. Pan prezydent odniósł się do problemu granicy polsko-białoruskiej i naszych działań, które mają na celu skuteczne wzmocnienie ochrony polskiej granicy, odzyskanie kontroli nad tą granicą i nad naszym terytorium. Odniósł się również do głośniej sprawy, kwestii azylu, posługując się przykładem potencjalnych uchodźców białoruskich. Nie było ani jednego przypadku, że opozycjonista białoruski próbował nielegalnie przekroczyć granicę polsko-białoruską w grupach organizowanych przez Łukaszenkę.

(Głos z sali: Dokładnie.)

Proszę się nie gniewać, panie prezydencie, ale nic głupszego nie można było powiedzieć. (Oklaski) Nic głupszego nie można było powiedzieć. Sytuacja na granicy polsko-białoruskiej to jest sytuacja, w której grupy zorganizowane, czasami trenowane i ćwiczone przez służby białoruskie, zwożone za pieniądze rosyjskie i białoruskie oraz przemytników... Transportuje się ludzi samolotami do Moskwy, do Mińska, tam są podstawiane tabory autobusów. Ci ludzie są zwożeni na naszą granicę, przygotowywani czasami miesiącami po to, żeby ją nielegalnie przekraczać, po to, żeby cały czas prowokować konflikty na naszej granicy. Wiem, że nasze decyzje mogą budzić emocje. One mają na celu skuteczną ochronę granicy, ale także, co wpisano w strategię rządową, osiągnięcie stanu: zero śmierci na granicy, zarówno po stronie migrantów, jak i po stronie przede wszystkim polskich żołnierzy, Straży Granicznej. Nasza twarda, konsekwentna polityka na granicy polsko-białoruskiej doprowadziła do tego, że mamy rekordowo niską ilość dramatycznych zdarzeń, a przede wszystkim śmierć na granicy. Wiecie, jakim kosztem państwo polskie to robi? Wiecie, ile nas wszystkich, Polek i Polaków, to kosztuje? Chodzi o tysiące żołnierzy, policjantów, funkcjonariuszy Straży Granicznej będących codziennie 24 godziny na dobę w pełnej mobilizacji. Każdy, kto tam był, kto z nimi rozmawiał, wie, jaka to jest ciężka służba. Szykujemy też instrumenty prawne, które zabezpieczą te granice, bo wiemy, ile to jeszcze wysiłku będzie kosztowało, ale także po to, żeby tam nie było dramatycznych zdarzeń. (Oklaski)

Nasza polityka jest twarda, ale naprawdę humanitarna. Dlaczego problem czasowego terytorialnego nieprzyjmowania wniosków azylowych jest tak ważny? Nikt nie mówi tu o zawieszeniu praw człowieka, nikt nie mówi tutaj o zawieszeniu prawa do azylu. To jest nieprawda. Mówimy o nieprzyjmowaniu wniosków azylowych składanych przez ludzi, którzy, zorganizowani przez Łukaszenkę, nielegalnie przekraczają granicę. Musicie wreszcie zrozumieć to, że problem polega na tym, że jest to wynik przestarzałych przepisów prawa. Polska będzie w awangardzie tych państw, które będą zmieniały przepisy, także międzynarodowe, które są zupełnie nieadekwatne do tej sytuacji. (Oklaski)

(Głos z sali: Brawo!)

Słuchajcie: kiedyś ludzie narażali swoje życie, uciekali z takich państw jak dzisiejsze Białoruś czy Rosja, ale reżimy, takie jak sowieckie, robiły wszystko, żeby ich zatrzymać. Ci nieliczni szczęśliwcy, którym udało się przedostać do wolnego świata, prosili wtedy o azyl polityczny. Dzisiaj Łukaszenka i Putin organizują te grupy do przekraczania granicy i to oni wytworzyli z prawa do azylu narzędzie do atakowania polskiej granicy i destabilizacji całej Europy. Uwierzcie mi, a wiem, co mówię: wszyscy to już wiedzą. (Oklaski) Wszyscy liderzy w Europie, wszyscy dobrze to wiedzą, tylko boją się to głośno powiedzieć. Ja się nie boję głośno o tym mówić. Jutro i pojutrze powiem to w Brukseli, a wczoraj i dzisiaj powiedziałem to w Warszawie. Będziemy bronić polskiej granicy i będziemy używali różnych instrumentów prawnych, ponieważ święte prawo do azylu politycznego dla uchodźcy, dla prześladowanego zamieniło się w narzędzie cynicznie wykorzystywane przez Putina, Łukaszenkę i przemytników ludzi. Polska nie może być bezradna i nie będzie bezradna. (Oklaski) Każdy, kto chce uczynić państwo polskie bezradnym w tej kwestii, naraża także ludzi na granicy na cierpienie.

Wiecie, ile wysiłku polskie Straż Graniczna, Policja i wojsko wkładają w to, żeby równocześnie twardo bronić granicy i by nie było tam żadnych brutalnych aktów? To się samo z siebie nie zrobiło. Presja jest taka sama, zorganizowane przez Łukaszenkę grupy atakują polską granicę tak samo. Nasze siły w tej chwili są wielokrotnie większe niż kiedykolwiek wcześniej i używamy także sił policyjnych, żeby zapobiec nielegalnemu przekraczaniu granicy, mimo to tych tragicznych zdarzeń prawie już nie ma. Tzn. zdarzają się, ale są to pojedyncze przypadki, także dzięki temu, że my ćwiczymy naszych funkcjonariuszy i żołnierzy w humanitarnym traktowaniu tych zdarzeń, które wymagają humanitarnego podejścia. Bądźmy odpowiedzialni, nie bądźmy hipokrytami. Dlaczego Europa jest dzisiaj w tak dramatycznej sytuacji, jeśli chodzi o nielegalną migrację? Bo hipokryzja ciążyła nad decyzjami lub częściej nad brakiem decyzji większości państw europejskich, to było samooszukiwanie się. Dzisiaj ktoś musi to głośno powiedzieć i Polska, my mamy do tego prawo. Wiecie dlaczego? Bo 15 października, rok temu, Polska, Polki i Polacy udowodnili, że są po stronie demokracji, po stronie praw człowieka. Nikt ani mnie osobiście, ani naszemu rządowi, ani Polsce, Polakom nie może w Europie zarzucić niczego. Jesteśmy solidarni, kiedy trzeba, z Ukraińcami, opowiadaliśmy się za prawami kobiet i prawami człowieka. Mówię o tych wszystkich, którzy wynieśli obóz 15 października do władzy i odegnali tych szkodników dzięki głosom wyborców. Dzięki temu, że mamy jednoznaczną reputację, Polska jako kraj i nasz rząd obrońców praw człowieka mamy równocześnie obowiązek twardo i uczciwie nazywać rzeczy po imieniu. (Oklaski) Ja będę tak robił dalej, czy to się panu prezydentowi Dudzie podoba, czy nie.

Na zakończenie: wiem, że nie ma debaty, i ja nie chcę debatować nad orędziem pana prezydenta. Szczerze powiedziawszy, wydawałoby mi się to zajęciem dość jałowym. Odsunęliśmy 15 października od władzy PiS, tych, w przypadku których każdego dnia ujawniamy, ile narobili złych rzeczy, czasami wręcz kryminalnych. Niestety pan prezydent dzisiaj potwierdził, że jest częścią tej ekipy. Dlatego nie może być tak, jak wiele razy było w historii Polski. Zwracam się tutaj do tych wszystkich, którzy pokazali 15 października to wielkie serce do walki o demokrację, o lepszą Polskę, o prawdę w życiu publicznym, właśnie też o prawa człowieka, żebyśmy na jednej zwycięskiej bitwie nie skończyli, bo to nie o bitwę chodzi. O Polskę, o bezpieczną Polskę, o demokrację trzeba wygrać wojnę, a nie jedną bitwę. Wiecie, co musimy zrobić. Dzisiaj po tym, co się wydarzyło w Sejmie w rocznicę tamtych wyborów, chyba znowu wszystko jest jasne. Być może przez ostatnich kilka miesięcy ktoś mógł mieć wątpliwości i mówić, że oni już się definitywnie poddali, że pan prezydent potrafi być słodki, kiedy wymaga tego jego interes. Dzisiaj chyba nikt z was nie ma już wątpliwości, że to, co było istotą wyborów 15 października - niepodległość, demokracja i bezpieczeństwo Polski - będzie także istotą wyborów każdego dnia, wyborów każdego i każdej z was każdego dnia, także za tych dwieście kilkadziesiąt dni, kiedy moim zdaniem będziemy kończyli to dzieło obrony, naprawy i odnowy Rzeczypospolitej. Na to liczę. Dziękuję bardzo.

(Część posłów wstaje, oklaski) "

"Informacja Prezesa Rady Ministrów i członków Rady Ministrów na temat powodzi we wrześniu 2024 r. w południowo-zachodniej części terytorium Rzeczypospolitej Polskiej, działaniach podjętych w celu zapobieżenia jej skutkom oraz w celu ich usunięcia.

Panie Marszałku! Szanowni Panie i Panowie Posłowie! Nie mogę inaczej zacząć tej informacji rządu niż od słów podziękowań i hołdu dla tych wszystkich, których państwo oglądacie na miejscu w mediach, o tysiącach, dziesiątkach tysięcy ludzi, tych cichych bohaterów, mieszkańców tych ziem. (Oklaski) Dobrze, że z tej sali mogą usłyszeć, że niezależnie od partyjnych barw wszyscy dzisiaj jednoczymy się z nimi w ich bólu, w ich trosce, w ich gigantycznej pracy. Mamy w sercach zarówno tych, którzy zostali przez tę wielką wodę poszkodowani, jak i tych, którzy bezinteresownie od wielu, wielu dni, czasami 48 godzin bez chwili snu pomagają w walce z powodzią i z jej skutkami. Bez tego wielkiego wysiłku - i to nie jest jakiś okolicznościowy zwrot, to są konkrety - bez tego gigantycznego wysiłku dziesiątków tysięcy ludzi tam, na miejscu i setek tysięcy ludzi, którzy w różny sposób okazują solidarność, praktyczną pomoc tym, którzy walczą z powodzią, nie mielibyśmy szans z tą największą, jak się okazuje, według ostatnich raportów zespołów naukowych z Polski, z Europy, z tą największą ulewą w historii. Nigdy tak dużo deszczu nie spadło w Europie Środkowej w tak krótkim czasie. (Poruszenie na sali)

Musimy sobie to bardzo wyraźnie powiedzieć, że wysiłek tych ludzi, którzy ułożyli m.in. nie tysiące, ale miliony worków z piaskiem na wałach w tych miejscach, gdzie woda się wdzierała, i w tych miejscach, gdzie na szczęście nie dotarła, m.in. dzięki ich pracy, dzięki ich staraniom... Musimy zdać sobie sprawę właśnie ze skali tego zjawiska. Dopiero wtedy zrozumiemy, jak wielką wartością były, są i będą w najbliższych dniach i tygodniach wysiłek i solidarność tych i ofiar, i równocześnie bohaterów tych trudnych dni. Udało się tym ludziom, mieszkańcom, strażakom, druhom z ochotniczej straży pożarnej, żołnierzom, żołnierzom WOT-u, policjantom, samorządowcom, im wszystkim udało się w wielu miejscach zapobiec najgorszemu.

Kiedy dzisiaj rano we Wrocławiu odbywała się kolejna odprawa sztabu, to widziałem tę ulgę w oczach wojewody dolnośląskiego, prezydenta Wrocławia, kiedy mogli potwierdzić prognozę z ostatnich godzin, że stan alarmowy na Odrze we Wrocławiu należy do przeszłości. To jest informacja kluczowa, żeby zrozumieć skalę tego zjawiska i skalę działań i walki ludzi z tym katastrofalnym zjawiskiem pogodowym, bo jeśli mamy do czynienia z powodzią - mówię tutaj o opadach, o ilości wody - większą niż w 1997 r., jeśli chodzi o opad w regionie, w tej części Europy, a równocześnie możemy dzisiaj właśnie z poczuciem ulgi i w imieniu tych wszystkich, którzy walczyli, z poczuciem satysfakcji powiedzieć, że uniknęliśmy tej najgorszej katastrofy, jeśli chodzi o rozmiar, czyli duże miasta, duże skupiska ludności takie jak Wrocław czy Opole zostały uratowane przed tą wielką wodą... Nie muszę nikomu tłumaczyć, właściwie liczby chyba są takim najmocniejszym, najdobitniejszym przykładem czy ilustracją tego, co dzięki wysiłkowi tych ludzi ominęło te wielkie skupiska ludności na Dolnym Śląsku, Opolszczyźnie. Według wstępnych ocen zniszczonych i zalanych lokali mieszkalnych w tym roku mimo tej wielkiej wody, największej w historii - to jest oczywiście estymacja, jeszcze za wcześnie na bardzo precyzyjne dane - będzie prawdopodobnie dziesięciokrotnie mniej niż w 1997 r. To w niczym nie umniejsza skali katastrofy i tragedii ludzi, którzy są tam, na miejscu. Ktoś, kto stracił dorobek swojego życia, mieszkanie, dom, nie pocieszy się statystykami. Ale tutaj musimy to głośno powiedzieć, kierujemy te słowa do tych, którzy walczyli tam od pierwszych dni: rzeczywiście dzięki ich cichemu heroizmowi do tej największej tragedii, która mogła ogarnąć setki tysięcy ludzi, setki tysięcy mieszkań, gospodarstw domowych, nie doszło...

(Poseł Marek Suski: A mogło być mniej, jakby pan ich ostrzegł.)

(Głos z sali: O Jezu, Suski.)

Jestem przekonany, że ci ludzie, akurat w przeciwieństwie do niektórych tu obecnych, nie, nie mam zamiaru tu nikogo rozliczać.

(Głos z sali: No jeszcze tego by brakowało.)

Ja wśród tych ludzi jestem od pierwszych godzin tej powodzi. Prosiłbym o uszanowanie tych ludzi, którzy chcą wysłuchać tej informacji. Jeśli państwa ona nie interesuje, to nie znaczy, że tych, którzy są tam, na miejscu, nie interesuje. (Oklaski) Skończę, będziecie mieli prawo głosu.

(Poseł Barbara Bartuś: Czekamy w napięciu właśnie.)

(Głos z sali: Ofiary uczcić.)

(Poseł Tomasz Zimoch: Pani Lichocka.)

(Głos z sali: Zamilcz.)

Wydaje mi się, że czasami, kiedy nie ma się nic konstruktywnego, mądrego do powiedzenia, kiedy nie ma stosownych słów, lepiej milczeć i słuchać tych, którzy chcą podzielić się informacją z tymi wszystkimi, którzy na nią czekają. (Oklaski)

Od pierwszych godzin - także przecież bardzo wielu z was na tej sali - widziałem tych ludzi, byli tam, na miejscu. W ciągu pierwszych siedmiu dni powodzi rozmawiałem, spotykałem się z ludźmi dwa razy w Kłodzku, Głuchołazach, w Nysie, w Jeleniej Górze, we Wrocławiu oczywiście, w Głogowie, w Nowej Soli. Byliśmy także na wszelki wypadek w Szczecinie, bo tam jeszcze w dolnym biegu Odry czekają na tę falę. Nic nie wskazuje na to, żeby doszło do tak dramatycznych zdarzeń jak na Dolnym Śląsku czy na Opolszczyźnie, ale chciałem mieć pewność, odwiedzając Lubuskie i Zachodniopomorskie, że i tam przygotowania są na najwyższym możliwym poziomie. I chcę wam powiedzieć coś, co było dla mnie bardzo uderzające. W tych miejscach, gdzie ludzie byli w autentycznej rozpaczy, gdzie emocje były jak najbardziej uzasadnione - mówiłem o tym wielokrotnie w czasie otwartych posiedzeń sztabu kryzysowego, że rozumiem tych wszystkich bez wyjątku, którzy tam ucierpieli i którzy mają w sobie czasami też bardzo dużo złości, rozpaczy, to jest absolutnie zrozumiałe - słyszałem od nich wszystkich praktycznie bez wyjątku, że oczekują od nas, od ludzi tu zgromadzonych, solidarności z nimi w tym nieszczęściu, a nie politycznej bijatyki. (Oklaski)

Wydaje mi się to absolutnie kluczowe, bo przecież w historii, w naszej polskiej historii zawsze sprawdzaliśmy się jakoś i zdawaliśmy egzamin wtedy, kiedy w takich dramatycznych momentach pokazywaliśmy, że jesteśmy z tymi ludźmi i że staramy się cały nasz czas poświęcić pomocy dla nich, a nie rozgrywaniu jakichś gier czy uprawianiu polityki na nieszczęściu innych ludzi. Wydaje się, że także dzisiaj mamy wszyscy bez wyjątku szansę, żeby ludzie uwierzyli, że naprawdę tak jest, że to, co mamy dzisiaj i w głowach, i w sercach, to jest przede wszystkim potrzeba ratowania, pomocy i zbudowania wspólnie razem lepszej przyszłości dla ludzi tak dramatycznie poszkodowanych.

Pierwsze godziny poświęcone były przede wszystkim ratowaniu. Tak jak już wspomniałem, to też wynika z mojej rozmowy z szefami rządów w państwach także poszkodowanych przez tę wodę, że wszyscy mieli dokładnie ten sam trudny moment, kiedy woda, przekraczająca dotychczasowe doświadczenia, uderzała z wielką siłą i trzeba było ratować przede wszystkim ludzkie życie, ludzkie zdrowie, także majątek, dobytek tych ludzi. To była pierwsza, najtrudniejsza faza. Tutaj jeszcze raz chcę podkreślić nadzwyczajne poświęcenie, naprawdę niespotykane, tych wszystkich, którzy pospieszyli z pomocą ze względu na swoją pracę, rolę społeczną, mundur. Ale to nie była zwykła służba, to naprawdę... Kiedy widziałem tych ludzi po 30-40 godzinach na nogach, byli absolutnie wykończeni, a równocześnie widziałem w ich oczach satysfakcję, bo od ludzi tam, na miejscu słyszeli z reguły, nie zawsze, ale z reguły, dobre słowa, takie słowa płynące z obu stron - tych, którzy pomagali, i tych, którzy pomocy potrzebowali. Nawzajem się wspierali. To było w ogóle kluczowe, żeby ta wielka akcja, ta pierwsza faza ratunku była możliwie najbardziej skuteczna. Nie muszę też państwa przekonywać - mam taką nadzieję - że zaufanie pomiędzy tymi, którzy ratują, i tymi, którzy są ratowani, to jest absolutnie niezbędny warunek tego, żeby akcja przyniosła powodzenie. Tak jak rzeczą absolutnie niedopuszczalną były, i to obserwowaliśmy tam, na miejscu, ale także w mediach społecznościowych, próby, i to, powiedziałbym, momentami aż budzące obrzydzenie, rujnowania tego zaufania pomiędzy strażakami a ludźmi, którzy czekali na ich pomoc, pomiędzy żołnierzami, policjantami a ofiarami powodzi. Powiem o tym za chwilę jeszcze parę słów po to, żeby zapobiec pewnym procesom, których jesteśmy świadkami. Ta lekcja była szczególnie dobitna. Chcę też powiedzieć, i mam nadzieję, że powtórzylibyście państwo te słowa za mną, że byliśmy z wami. Mówię tu do pracowników instytucji samorządowych i administracji państwowej, ale też do strażaków i policjantów. Jeśli usłyszeliście tam czasami złe głosy, jeśli czasami słyszeliście gdzieś tam w mediach ludzi, którzy kwestionowali wasz wysiłek, wasze poświęcenie, to pamiętajcie, że tak naprawdę cała Polska z nielicznymi wyjątkami była całym sercem z wami. Chciałbym, żeby żadne złe działania, żadni źli ludzie, którzy oczywiście tak jak zawsze ujawnili się w chwilach kryzysu czy katastrofy, nie zepsuli tego wrażenia naprawdę imponującej solidarności - nie tylko tam, na miejscu powodzi. (Oklaski)

Kiedy po tej pierwszej fali ta pierwsza faza ratunku zaczęła przekształcać się w drugą fazę, a więc fazę pomocy doraźnej, woda zaczęła schodzić, przestała wylewać się na ulice miast, kluczowe było zorganizowanie błyskawicznej i masywnej pomocy doraźnej. Co kilka godzin odbieram meldunki ze wszystkich gmin wiejskich i miejskich, które są lub były ogarnięte powodzią, po to, żeby sprawdzić, na ile ten system pierwszej doraźnej pomocy... Nazywamy go 8 + 2 tys. To te 10 tys. zł, które de facto bezwarunkowo wypłacamy wszystkim, którzy zgłaszają się z informacją, bo przecież łatwo jest ją później potwierdzić, sprawdzić, z informacją, że dotknęła ich katastrofa, że woda wdarła się mieszkania. W ciągu kilku dni zostało wypłaconych dobrze ponad 30 tys. tych zasiłków. To jest duża operacja. Tak jak mówiłem, środków na pewno nie zabraknie. Każdy, kto się zgłosi - przypadki nadużyć, wiecie, próby wyłudzeń są minimalne, to w ogóle nie przeszkadza w tej akcji, tak jak powiedziałem, później łatwo będzie to sprawdzić, ale to wszystko nie ma większego znaczenia przy tej masywnej pomocy - każdy, kto potrzebuje doraźnej bezzwrotnej pomocy, jeszcze raz pragnę to podkreślić, otrzyma 10 tys. zł od pierwszych godzin, nawet nie od pierwszych dni, ale od pierwszych godzin.

Mamy swoje doświadczenia z 2010 r. i 2011 r., kiedy naprawialiśmy skutki tamtej powodzi. Chodzi o to, żeby dawać pieniądze szybko, pieniądze naprawdę pomagające ludziom, nie jakieś symboliczne kwoty, żeby to były duże pieniądze, bo inaczej nie miałoby to sensu. Ta doraźna pomoc idzie w ciągu godzin, dni i dociera do wszystkich zainteresowanych. Jak wiecie, przeznaczona jest także na zniszczenia spowodowane wodą w budynkach gospodarczych, czy to w garażach, czy to w budynkach w gospodarstwach rolnych. Na każdego poszkodowanego czeka 100 tys. zł bezzwrotnej pomocy. Mówimy: do 100 tys. zł, ale każdy, kto był w tych miejscach, wie, że szkody są tam rzeczywiście bardzo masywne. Jeśli ktoś zwraca się o pomoc, to te 100 tys. zł z reguły nie wystarczy - może nie z reguły, ale na pewno nie zawsze wystarczy. Mamy też 200 tys. zł bezzwrotnej pomocy dla tych, którym woda zniszczyła mieszkanie czy budynek mieszkalny. Chcę wyraźnie podkreślić, że wszędzie tam, gdzie doszło do bardzo masywnych zniszczeń, gdzie będzie konieczna odbudowa od fundamentów albo przeniesienie mieszkańców z terenów ewidentnie zalewowych, stamtąd, gdzie odbudowa nie będzie miała sensu, państwo weźmie na siebie także wysiłek organizacyjny i finansowy, bo wiadomo, że 200 tys. zł bezzwrotnej pomocy w takiej sytuacji nie wystarczy. Państwo zapewni także środki dla tych, którzy zostali najtragiczniej dotknięci falą powodziową. (Oklaski)

Używam tych danych ostrożnie, bo oczywiście one będą się zmieniały w zależności od potrzeb, ale w tej chwili dysponujemy tymi środkami, co wynika z tej decyzji, która radykalnie uelastyczniła korzystanie ze środków europejskich, z działań ministra finansów. W sobotę będziemy nowelizowali projekt budżetu pod kątem tej kwestii. Nie będzie w tym przesady, jeśli powiem, że w tej chwili chyba będziemy mieli do dyspozycji mniej więcej 23 mld zł na zniwelowanie skutków powodzi, zarówno na doraźną pomoc finansową, naprawy i odbudowę infrastruktury, jak i na odbudowę plus, o której za chwilę powiem jeszcze jedno zdanie. Nie chcę mówić niczego na wyrost. Akurat po debacie budżetowej wszyscy na tej sali wiedzą, że nasze finanse publiczne nie są w takiej kondycji, która pozwala, wiecie, mnożyć i mnożyć wydatki. Ewentualne 23 mld zł - dobrze, że ich istotną część stanowią środki europejskie, szczególnie te, których z różnych powodów i tak nie moglibyśmy wykorzystać, gdyby nie ta decyzja - z całą pewnością nie wystarczą, jeśli myślimy o procesie odbudowy, a także budowy nowej infrastruktury przeciwpowodziowej w perspektywie kilku lat. Zdaję sobie z tego sprawę. Te 23 mld zł na pewno wystarczą jednak na najbliższych kilkanaście miesięcy, czyli na bezpośrednią akcję pomocy i odbudowy w tej drugiej fazie. Ludzie muszą mieć gdzie mieszkać. Niezależnie od tego, kiedy ruszy odbudowa ich domów mieszkalnych czy mieszkań, musimy zapewnić im tymczasowe miejsca zamieszkania. Niezależnie od tego, czy będą to domy modułowe, czy będą to gdzieniegdzie kontenery, czy na krótką metę będą to hotele, za które będziemy płacili, chcemy unikać bardzo prowizorycznych rozwiązań. To wszystko będzie wymagało bardzo poważnej gotówki.

W tej chwili jesteśmy w być może najtrudniejszej fazie w sensie psychospołecznym i organizacyjnym. To jest osuszanie, to jest sprzątanie, pompowanie wody, zabezpieczanie wałów, przez które woda już się nie przelewa, ale na które wciąż jest długotrwała presja wody, tej bardzo długiej fali, już nie tak wysokiej, ale bardzo długiej. A więc są miejscowości, gdzie ta woda ciągle stoi. Wystarczy, że wspomnę bardzo dotknięte powodzią miasto Lewin Brzeski. Te dni są więc bardzo trudne też z punktu widzenia mieszkańców. Pamiętajmy o tym. To też było zadanie, które postawiłem wszystkim służbom. Nie może być tak, że skończyła się powódź, skończył się ten najbardziej spektakularny dramat i później ludzie zostają ze swoim zdewastowanym mieszkaniem, z kupą śmieci na ulicy, zniszczonego dobytku, że zostają z tym sami.

A więc jeszcze dzisiaj rano odebrałem meldunek od gen. Sokołowskiego, dowódców WOT-u i oczywiście strażaków, że będziemy dysponowali siłami wojska i straży pożarnej na miejscu tak długo, jak długo będzie trwała ta akcja sprzątania, osuszania i takiego elementarnego przystosowania tych miejsc na nowo do życia. Oni będą cały czas do dyspozycji ludzi.

Jeśli chodzi o odbudowę+, to jest oczywiście za wcześnie, żeby mówić, na czym będą polegały te inwestycje, ale to nie jest żaden prezent. Byłoby dobrze, żeby te inwestycje, zarówno w infrastrukturę, jak i budynki mieszkalne, w same miasta, te najbardziej zniszczone, a także to, jak będziemy inwestowali wielki wysiłek ludzi i w końcu wielkie pieniądze podatnika, a nie nasze, spowodowały, że efekt będzie lepszy niż przed powodzią. To jest możliwe.

Myśmy to już sprawdzili i część z państwa pamięta to zarówno po 1997 r., jak i po 2010 r., ale też po trąbach powietrznych w 2008 r. Pamiętam to do dziś, np. po osuwiskach w górach, pamiętam jak dziś Lanckoronę, gdzie zbudowano de facto nowe osiedle domów jednorodzinnych po tym, jak się osunęły wówczas ze zbocza góry. Idźmy tym tropem. Pójdziemy tym tropem. Tzn. tam, gdzie będziemy inwestowali te duże pieniądze, i infrastruktura, i te miejsca powinny być lepsze niż przed powodzią, a nie tylko bezpieczniejsze. To jest oczywiste, chociaż to będzie wymagało trudnych decyzji. Od razu przerwę wszystkie spekulacje: jako premier rządu oczywiście wezmę na siebie odpowiedzialność za te decyzje, rząd weźmie odpowiedzialność za te decyzje. Ale liczę tutaj na współpracę, bo trzeba będzie przecież przekonać ludzi na miejscu do tych decyzji infrastrukturalnych, np. dotyczących zbiorników. Każdy ma coś za kołnierzem tutaj, nie spierajcie się o to, naprawdę. Raczej szukajcie synergii na tej sali, ale przede wszystkim tam na miejscu. Chodzi o te decyzje dotyczące infrastruktury przeciwpowodziowej, która powinna zapobiec tym zjawiskom. Naukowcy są tutaj jednoznaczni, że nie chodzi o spory na temat klimatu, tylko chodzi o to, jak będą wyglądały zjawiska pogodowe w ciągu najbliższych kilkunastu czy nawet kilkudziesięciu lat. A sytuacja będzie krytyczna, jeśli chodzi o efekty tych zmian klimatycznych.

Nie mamy więc wyboru i rząd podejmie takie decyzje, ale chcemy, żeby wszyscy bez wyjątku pomogli nie tylko przekonać ludzi, ale też pomóc tym ludziom, których te decyzje nieuchronnie dotkną. I możemy solidarnie naprawić to wszystko, czego czasami zaniechaliśmy. I moja propozycja dla was wszystkich jest taka, żebyście dzisiaj raczej szukali wspólnego działania, a nie pola do politycznej bijatyki.

Przejdę do tematu trudnego. Kiedy mówimy o tym jednym z najbardziej krytycznych momentów, jakim jest przystosowanie tych miejsc znowu do życia, usuwanie brudu, ta wielka sprawa, nie zapominajmy też, że oprócz tego, co woda zniszczyła, co woda naniosła, oprócz tych zniszczonych mebli, samochodów, tego błota, które zostało naniesione do ludzkich piwnic, mieszkań i na ulice naszych miast, w przestrzeni publicznej też powstał brud. Nieprzypadkowo wtedy, kiedy organizowaliśmy prace sztabu kryzysowego, podjąłem decyzję, która przez niektórych była kwestionowana. Część pracy sztabu, bo przecież sztab pracował 20 godzin na dobę, tam ludzie spali po 3-4 godziny... Mówię o tej części informacyjnej, w przypadku której podjąłem decyzję, żeby była transparentna, żeby media pokazywały ludziom to, co do powiedzenia ma nie polityk, premier czy jakiś minister, tylko co do powiedzenia ma strażak, żołnierz, policjant, miejscowy wójt czy burmistrz. Chodziło także o to, żeby budować elementarne zaufanie między ludźmi w tak trudnym czasie jak akcja w czasie powodzi. I to był jedyny powód, dla którego o tym zdecydowaliśmy. Było to trudne. Tzn. wiecie, dla takich ludzi jak my obecność mediów czy świadomość, że ludzie słuchają, nie jest niczym nowym, ale dla strażaków czy dla żołnierzy to wcale nie jest jakaś frajda.

(Poseł Iwona Ewa Arent: Nie jest.)

Ale oni dobrze rozumieli, że to jest także w interesie tych wszystkich, którzy nieśli pomoc. Chodziło o to, żeby ludzie rozumieli, co robimy. Żeby ludzie mieli zaufanie do decyzji żołnierzy i do decyzji strażaków. I dlatego konsekwentnie starałem się, aby ta informacja z posiedzeń sztabu była co najmniej dwa razy dziennie dostępna dla wszystkich zainteresowanych. Ta informacja była także niezbędna, ponieważ równocześnie pojawiała się naprawdę wielka fala dezinformacji. Nieprzypadkowo jedną z instytucji, z którą współpracowałem w tych dniach we Wrocławiu, była miejscowa delegatura Agencji Bezpieczeństwa Wewnętrznego. Co się pojawiło i co się także do dzisiaj pojawia w sieci? Tutaj będę do was apelował, żebyście tego nie wzmacniali, tu nie może być miejsca na jakąś niemądrą albo brutalną politykę. W sieci przede wszystkim pojawiły się bardzo niebezpieczne z punktu widzenia strażaków i żołnierzy fejki, kłamstwa o tym, że gdzieś jakaś miejscowa władza wysadza w powietrze wały, żeby zalać jakąś miejscowość. Był jeden taki sygnał, później było pięć, a później się okazało, że wygląda to prawie na akcję. I wiecie, to jest taka synteza zdarzeń, które przynoszą czasami katastrofalne skutki, bo skąd ludzie mają wiedzieć, co jest prawdą, a co nie? Nagle czytają o swojej miejscowości, że będzie zalana, bo ktoś wysadza wały. To jest sekunda i ludzie w to wierzą. Czy to pomyleniec - nie chcę używać złych słów, ale ktoś ewidentnie niezrównoważony, bo na to wygląda - ktoś, kto udając żołnierza, informował jakieś urzędy, że właśnie będą wysadzane wały? Czy to była - i tu już mamy dokumentację - zorganizowana akcja rosyjskich trolli? Mniej więcej to są te same konta, o czym więcej powie premier Gawkowski. Był wzrost o 300%, tak jak dzisiaj informował, aktywności kont, o których wiemy, bo mamy to, tak jak już powiedziałem, udokumentowane, że są to konta organizowane przez Rosję. One były bardzo aktywne w COVID-zie. Prawa część sali pamięta tę dywersję w sieci, która miała podważać zaufanie, zresztą nie tylko w Polsce, ale też w całej Europie. Tak samo dzisiaj mieliśmy do czynienia z aktywnością tych kont, których głównym zadaniem było podważanie wzajemnego zaufania i budzenie paniki wśród ludzi.

Jeśli ktoś jest strażakiem, żołnierzem, policjantem tam, na miejscu, ten wie, co to znaczy być w bezpośrednim kontakcie z ludźmi, którzy czekają na pomoc, a później nagle zaczynają się bać, że to nie jest pomoc, tylko ktoś przychodzi im zaszkodzić. Bardzo dużo musieli znieść też nieprzyjemnych sytuacji żołnierze, policjanci i strażacy, kiedy pojawiały się takie krótkotrwałe chwile negatywnej emocji spowodowane dywersją w sieci, dezinformacją. To dotyczyło tych właśnie sugestii, że wały będą wysadzane.

Później jak fala rozlewały się także dezinformacje dotyczące - że użyję tego slangu - pracy na zbiornikach. Rozumiem, bo przecież nieprzypadkowo zawsze w takich sytuacjach nagle okazuje się, że mamy tysiące, a nawet setki tysięcy ekspertów. Jak jest powódź, to są setki tysięcy ekspertów od tego, jak należy pracować na zbiornikach wodnych, na ciekach wodnych, jakie podejmować decyzje. Każdy, kto chociaż trochę miał z tym do czynienia, dobrze wie, że to są bardzo skomplikowane algorytmy. Mamy do czynienia z dziesiątkami dużych zbiorników i setkami małych. To niezwykle skomplikowana sieć. Każdej godziny trzeba podejmować decyzje. I to nie są decyzje ani premiera, ani posłanek i posłów, i Bogu dzięki, ani komentatorów w sieci czy w mediach. To są decyzje ludzi, którzy są do tego przygotowani.

To nie jest tak, że Wody Polskie, urzędnicy samorządowi mogą zapobiec zdarzeniom meteorologicznym. Jeszcze jadąc tu, do Sejmu, słyszałem taki komentarz w jednej z rozgłośni radiowych, dlaczego nikt nie zapobiegł powodzi. Powodzi nie można zapobiec, bo ona się zdarza z przyczyn obiektywnych. Można organizować gorzej lub lepiej pomoc, ratunek.

Chcę bardzo mocno podkreślić, że przygniatającą większość tych sygnałów sprawdzamy, współpracując z ABW, z Policją, ze strażakami, z prokuraturą tam, gdzie trzeba, o tym, że ktoś intencjonalnie wysadza wały albo spuszcza wodę ze zbiornika, żeby zalać jakąś miejscowość. To są też fejki, to jest też dezinformacja. Czasami z głupoty, czasami z nadgorliwości, a czasami sterowana przez naszych wrogów, przeciwników - to też mamy udokumentowane.

Apeluję do was wszystkich bez wyjątku: nie szerujcie tego typu informacji. To nikomu w niczym nie pomoże. Ludzie tam, na miejscu, będą się jeszcze bardziej bali. Oni mają wystarczająco powodów, dużo powodów, żeby się bać: tego, co się zdarzyło, tego, co się może w przyszłości zdarzyć. Nie dokładajcie do tego. Bo wiecie, jak jakiś anonimowy troll pisze, że tysiące ludzi zginęło i są pod wodą w samochodach, no to jest to jakaś dywersja albo jacyś psychopaci w sieci. Ale jeśli to się później pojawia i jest powielane przez posłów, to wtedy robi się dramat.

Słuchajcie, jak się czuje policja, powiedzcie mi, pomyślcie. Jest informacja o ofiarach śmiertelnych...

(Wypowiedź poza mikrofonem)

Proszę teraz o skupienie, bo mówimy o najpoważniejszej sprawie w tej powodzi, jeśli chodzi komunikację między ludźmi.

Jeśli są policjanci, to informują. Oni są tam wszędzie, każdego dnia. Przy wodzie, pod wodą, jak trzeba było, w każdej tej miejscowości. I to policjant, i strażak informuje swojego przełożonego o tym, co znalazł, kogo znalazł, jakie są ofiary, kto jest ranny, kto zmarł lub zginął. Na końcu ich szef, komendant, mówi do całej Polski, melduje w sztabie: mamy siedem ofiar śmiertelnych. Wystarczająco dużo, żeby nie robić z tego takiej podłej polityki. Jedna osoba zaginiona. Wśród siedmiu ofiar śmiertelnych jest siedmiu polskich obywateli, jeden niemiecki. Jest jedna osoba zaginiona, jej los jest nieznany, nie będziemy tu spekulować, ale trudno tutaj oczywiście o jakiś optymizm. A ja czytam... To, że ja czytam, to nieważne, ale czytają ci policjanci, którzy o tym informują w danej miejscowości, w danym mieście, w sztabie, w mediach, swoich przełożonych, swoich podwładnych. Jak oni się czują, jak myślicie, kiedy słyszą, widzą już nie trolli, nie jakichś psychopatów, ale polityków, którzy mówią: to jest 400 ofiar, Tusk ukrywa ofiary? Naprawdę, pomyślcie przez chwilę, zanim zrobicie jeszcze raz coś takiego. (Oklaski) Ja jestem odporny, tak, ja od lat słyszę: wina Tuska, na mój temat możecie wszystko powiedzieć, ale pomyślcie, jak dotykacie w ten sposób ludzi tam, na miejscu.

Proszę, nie powtarzajcie tego typu informacji. Myśmy wszyscy zdarli gardło, prosząc posłów, dziennikarzy, komentatorów, ludzi: sprawdźcie dwa, trzy razy, zbadajcie źródło takiej dezinformacji. Nauczmy się tego wreszcie, że jeśli ktoś ewidentnie chce skonfliktować ludzi, napuścić jednych na drugich, naszczuć w czasie katastrofy, a mamy do czynienia z poważną katastrofą, to znaczy, że ma złą wolę albo jest niepoczytalny. Nikt o zdrowym umyśle i z dobrą wolą takich rzeczy nie może robić, bo one są wprost wymierzone w ofiary powodzi, nie w polityków. Jeszcze raz gorąco proszę, pomyślcie o tym. (Oklaski) Macie prawo i korzystacie z tego prawa. Mówicie o tym, że akcja pomocy przyszła za późno. (Gwar na sali) Będziemy robili bardzo dokładny audyt, gdzie, co zawiodło.

(Poseł Marek Suski: Ooo...)

Chcę wam przypomnieć, że wy jesteście ostatnimi, którzy mogą mówić, że ktoś się spóźnił z akcją pomocy dotyczącą powodzi, bo wtedy, kiedy ludzie tam na miejscu pomagali...

(Poseł Barbara Bartuś: Nie z akcją pomocy, tylko z akcją ostrzegania.)

I mówię nie o mnie, bo to jest moja robota i ja tu nie mam nic do rzeczy. Ale ci ludzie, którzy tam na miejscu pomagali powodzianom w sobotę, w telewizji oglądali was na wiecu politycznym. (Oklaski)

(Głos z sali: Ale w piątek pan powiedział, że nie ma co się obawiać.)

Ja nie powiedziałem i możecie to państwo sprawdzić. Miałem osobiście dużo powodów, żeby to komentować, bo byłem głównym bohaterem tego politycznego wydarzenia w Warszawie. Nie powiedziałem na ten temat ani jednego słowa. (Gwar na sali, dzwonek)

(Poseł Barbara Bartuś: Jest pan premierem rządu.)

Ale wydaje mi się, że wy też nie powinniście wypowiadać się na temat tego, kto za późno tam pojechał, kto w ogóle tam pojechał i kto zajął się powodzią wtedy, w tę sobotę, kiedy woda naprawdę przyszła do miast, kiedy w Głuchołazach...

(Głos z sali: Kto zatrzymał pomoc, o tym mówimy.)

Ja w tym czasie byłem w Głuchołazach, w niedzielę rano w Kłodzku, we Wrocławiu.

(Głos z sali: Dlaczego zbagatelizował pan ostrzeżenia?)

(Głos z sali: Prognozy nie są przesadnie alarmujące.)

Więc proszę was, nie róbcie też tego typu atmosfery, bo ona niczemu nie służy.

(Głos z sali: To nie my.)

Prognozy były jednoznaczne, prognozy były jednoznaczne, nieprzypadkowo...

(Głos z sali: Niealarmujące.)

Przez chwilę jakbyście wysłuchali, to może też w tej sprawie nabralibyście jakiejś racjonalności. (Gwar na sali, dzwonek)

Premier polskiego rządu organizuje tam, na miejscu sztab kryzysowy, w piątek o godz. 8 rano pierwsze posiedzenie tego sztabu odbywa się we Wrocławiu. Kiedy w trakcie i tuż po tym pierwszym posiedzeniu, mimo że prognozy przez te dni były zmienne, akurat w piątek...

(Głos z sali: Nie było.)

I proszę ze mną nie dyskutować, bo mamy raporty Instytutu Meteorologii i Gospodarki Wodnej.

(Poseł Janusz Kowalski: My też.)

Były bardzo alarmujące wtedy, kiedy podejmowaliśmy decyzje w środę, kiedy poleciłem ministrowi spraw wewnętrznych i administracji szybką organizację sztabów tam na miejscu w środę.

(Poseł Janusz Kowalski: Mamy raporty.)

(Głos z sali: Sprawdzimy.)

13 w piątek, pechowego 13 w piątek prognoza poranna brzmiała: opad nie będzie tak duży, jak prognozowaliśmy dzień wcześniej. Ludzie we Wrocławiu pytali: Panie premierze, czy tu będzie taka powódź jak w 1997 r.? Piątkowa prognoza nie wskazywała na to, że Wrocław będzie zalany.

(Poseł Iwona Ewa Arent: A w nocy już zalało.)

Nie, Wrocław nie był zalany, proszę nie opowiadać bajek.

(Poseł Iwona Ewa Arent: Ja nie mówię o Wrocławiu.)

(Głos z sali: A Kłodzko?)

(Głos z sali: A Bystrzyca?)

W piątek wieczorem prognozy znowu się pogorszyły. Przestańcie manipulować, bo to też bardzo szkodzi tym wszystkim, którzy są zaangażowani w akcję powodziową. (Oklaski) W piątek rano - i wszyscy to widzieli, i wszyscy to słyszeli - powiedziałem słowa kluczowe tego pierwszego dnia: niezależnie od tego, jaka jest o godz. 8 czy 7 rano prognoza, nie lekceważymy tego niebezpieczeństwa.

(Głos z sali: Zlekceważyłeś.)

Wszędzie wysyłamy służby. Od pierwszego dnia wzywaliśmy wszystkich mieszkańców i powtarzaliśmy to każdego dnia wielokrotnie: nie lekceważcie rekomendacji straży i Policji o potrzebie ewakuacji. Od pierwszych godzin straż pożarna, Policja i wojsko docierały do miejscowości wówczas jeszcze nie zalanych, tylko zagrożonych.

(Głos z sali: Czyli gdzie?)

Jeśli ktoś ma obawy co do tego, czy cała akcja antypowodziowa, ratownicza zostanie rozliczona, to są to obawy niepotrzebne. Każda decyzja, czy to jest decyzja Wód Polskich, władz samorządowych, premiera, rządu, zostanie przedstawiona, kalendarium będzie bardzo dokładne.

(Wypowiedź poza mikrofonem)

Tylko od audytu na temat tego, jak mają pracować zbiorniki albo gdzie ma straż pożarna pojechać, kogo ewakuować, nie jesteście wy...

(Poseł Janusz Kowalski: My.)

...bo wy nie macie, nie gniewajcie się, o tym zielonego pojęcia. (Poruszenie na sali, oklaski) Od tego są ludzie, którzy tam ciężko pracowali każdego dnia i podejmowali decyzje zgodnie z najlepszą wiedzą. Chyba widzieliście też to, co oni czuli, kiedy słyszą, że tu domorosły ekspert...

(Głos z sali: Jeszcze będzie pan dalej nas obrażał?)

...domorosły ekspert z ław sejmowych albo z jakiejś redakcji wygłasza tyrady, co oni mieli robić tam przy zbiorniku czy na cieku wodnym.

(Poseł Barbara Bartuś: Panie premierze, prawie 40 minut już pan gada. Co pan Sejmowi polskiemu chce przekazać?)

Wszystko zostanie sprawdzone, każdy sygnał, np. sygnał dotyczący Jeleniej Góry. Pamiętacie, pojawił się sygnał, że ktoś rozkopał wał, ponieważ chronił własną inwestycję. Tam natychmiast pojawiła się Policja i natychmiast sprawą zajęła się prokuratura. Nie musimy w tej chwili jedni na drugich szczuć.

(Poseł Barbara Bartuś: To po co pan to robi.)

(Poseł Anna Krupka: Właśnie pan to robi.)

My dzisiaj musimy solidarnie koncentrować się na akcji pomocy.

(Głos z sali: Zacznij od siebie.)

Od pierwszych godzin do dzisiaj włącznie nie wypowiedziałem ani jednego słowa na temat zachowania niektórych polityków, którzy od pierwszych godzin za jedyną swoją misję uznali konfliktowanie i szczucie na tych, którzy tam się angażowali, żeby pomagać.

(Głos z sali: I znowu kłamiesz.)

Więc wzywam jeszcze raz, nie róbcie tego więcej, bo przed nami jeszcze bardzo dużo pracy. (Oklaski)

Polski naród zdał egzamin, tak jak w wielu takich dramatycznych przypadkach. Możemy wyjść zjednoczeni z tej katastrofy. Wielkie narody zdają egzamin wtedy, kiedy trzeba się jednoczyć wokół pomocy. Jest jeszcze czas na to, żebyśmy wszyscy niezależnie od tego, co do siebie czujemy i co o sobie myślimy, w sprawie pomocy, w sprawie akcji przeciwpowodziowej się zjednoczyli. I jestem przekonany, że dzisiaj, jutro ludzie będą patrzyli na nas, na wszystkich na tej sali, czy my zdajemy ten egzamin, tak jak zdali ten egzamin ludzie tam mieszkający i ludzie im pomagający. Wszyscy bez wyjątku jesteśmy to winni powodzianom, strażakom, policjantom, żołnierzom - naszą wspólną pracę na rzecz tych, którzy są ofiarami tej powodzi. Bardzo na was wszystkich liczę, bo przed nami jeszcze bardzo dużo roboty. Zjednoczmy się w tej pracy. Dziękuję. (Część posłów wstaje, długotrwałe oklaski) "









