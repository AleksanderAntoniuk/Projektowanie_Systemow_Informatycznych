 Szanowna Pani Marszałkini! Wysoka Izbo! Haniebny zamach PiS-u na media publiczne doprowadził do niewyobrażalnych wcześniej szkód w dostępie społeczeństwa do obiektywnej, rzetelnej informacji. Przejęcie mediów publicznych przez funkcjonariuszy PiS-u z Jackiem Kurskim na czele uczyniło z nich aparat koszmarnej, iście goebbelsowskiej propagandy. Kłamstwa, manipulacje, bezpardonowe obrażanie przeciwników politycznych, sianie nienawiści, szczucie jednych przeciwko drugim były i nadal są waszym znakiem firmowym. PiS-owskie media doprowadziły emocje społeczne do zenitu i - co gorsza - ponoszą moralną odpowiedzialność za tragedie, do których doszło: śmierć prezydenta Pawła Adamowicza i syna posłanki Magdaleny Filiks. (Poruszenie na sali)
    (Głos z sali: Bzdura.)
 Doprowadziły do obrzydliwej nagonki medialnej na panią Joannę z Krakowa.
    (Głos z sali: Kłamiesz.)
    (Głos z sali: Platforma...)
    W wielu materiałach wykorzystywano bezprawne, zmanipulowane nagrania czy materiały z podsłuchów politycznych, jak np. w przypadku posła Brejzy...
    (Głos z sali: Skandal!)
    ...który właśnie wygrał proces z Telewizją Polską. Propaganda lejąca się 24 godziny na dobę miała nie tylko fatalny wpływ na debatę publiczną, ale była perfidnym narzędziem wpływania na poglądy społeczeństwa, a zwłaszcza na wynik wyborów.
    Te obrzydliwe, łamiące wszelkie standardy mediów i dziennikarstwa demokratycznego świata... To musi się skończyć jak najszybciej. Ludzie powiedzieli: dość (Dzwonek), nie dali się zmanipulować, wybrali nas, byśmy przywrócili publiczny charakter mediów publicznych, i czekają niecierpliwie na zmiany. I to się stanie. Koalicja 15 października...
    (Głos z sali: 13 grudnia.)
    ...przywróci publiczne media już niebawem, bo ludzie chcą rzetelnej, obiektywnej informacji. Chcą normalności i my tę normalność przywrócimy. (Oklaski)
    (Głos z sali: Za pieniądze... aborcyjnego.)
    Szanowny Panie Marszałku! Wysoka Izbo! Afera wizowa musi zostać wyjaśniona z bardzo wielu powodów, ale też głównie dlatego, że naraziła ona na szwank naszą opinię na forum międzynarodowym. Polska przestała być traktowana jako kraj bezpieczny, który broni swoich granic, a wręcz przeciwnie - zaczęła być traktowana jako kraj, w którym czy to z powodów korupcyjnych, czy z powodu chaosu, czy z powodu niekompetencji urzędników dochodzi do skandalicznych praktyk sprzedaży wiz. To musi być wyjaśnione. Ta sytuacja musi być wyjaśniona. Słyszeliśmy przez 8 lat, jak bardzo bezpieczne jest państwo PiS, mimo że wiedzieliśmy, prawda, że z tym bezpieczeństwem tak nie jest, że te nasze granice są średnio bezpieczne: pokazał to i pocisk w Bydgoszczy, i nielegalnie przywieziony przez pana Szymczyka granatnik, który rozwalił pół komendy. (Dzwonek) Naprawdę musimy to ocenić, musimy zbadać, bo musimy wiedzieć, co się naprawdę w tej sprawie wydarzyło. (Oklaski)
  Szanowna Pani Marszałkini! Szanowne Wnioskodawczynie projektu! Wysoka Izbo! Nie mogę również nie zacząć od ogromnych podziękowań dla społeczeństwa obywatelskiego, które zaangażowało się w ten projekt, zebrało podpisy, wzięło sprawy w swoje ręce, bo zrozumiało i zobaczyło, że na władzę PiS w żaden sposób liczyć nie może, że PiS nigdy by nie wprowadził finansowania in vitro. Dlatego ludzie musieli sami do tego doprowadzić. Tak że wielkie podziękowania za to, że zdecydowaliście się to zrobić, że zebraliście podpisy, że też zbieraliśmy podpisy i też się podpisywaliśmy. To bardzo ważny akt obywatelski, który pokazuje, że czasem musi być taka sytuacja, że obywatele biorą sprawy w swoje ręce, kiedy władza nie daje rady, władza szkodzi, władza robi wszystko, żeby zablokować to, czego obywatele potrzebują.
    Bardzo wiele szkód Prawo i Sprawiedliwość wyrządziło ochronie zdrowia. W najlepszym przypadku mamy do czynienia z zaniechaniami, z tym, że pewnych działań nie podejmowaliście, aby usprawnić dostępność medycyny, poprawić jakość i pensje dla pracowników i pracowniczek służby zdrowia. Po prostu nic w tej sprawie nie zrobiliście. Ale najgorsze, co wyrządziliście polskiej medycynie, zwłaszcza tej medycynie, która dotyczy tak ważnej sfery życia ludzi, jaką jest rozrodczość, to jest całkowita ideologizacja tej sfery. To przez tę ideologię wy nic w tej sprawie nie robicie, a powiem więcej: nawet szkodziliście w ostatnich latach. Nie wiem, jak to możliwe, żeby w XXI w. posłowie i posłanki, niby osoby, które powinny wiedzieć więcej, lepiej niż inni... Zamiast kierować się rozumem, zamiast kierować się najnowszymi osiągnięciami w medycynie, wy kierujecie się ideologią, ciemnotą i zabobonem. Co gorsza, nic nie pomaga i w ogóle się nie uczycie. To dotyczy nie tylko in vitro, ale dotyczy również pigułki antykoncepcyjnej.
    (Głos z sali: Co ma komuna?)
    70 lat temu wymyślono pigułkę antykoncepcyjną, a wy też macie z nią problem. 50 lat temu wymyślono in vitro, a wy ciągle nie możecie się z tym pogodzić i cały czas używacie w tej debacie - słyszeliśmy i słyszymy wasze głosy - tylko argumentów ideologicznych. To jest po prostu... Nie wiem już... Ciągle jeszcze chcecie się uczyć. Ile czasu wam potrzeba na to, żebyście się wreszcie nauczyli, żebyście się dowiedzieli, jak wygląda współczesna medycyna, jakie są osiągnięcia, a przede wszystkim co zrobić, żeby ludzie, Polki i Polacy mieli dostęp do tego, do czego mają prawo? Mianowicie do osiągnięć współczesnej medycyny i do tych wszystkich technologii, które służą i mają służyć ludziom. (Oklaski) A wy nie, wy nie i nie. I ciągle tylko przeszkadzacie. I jeszcze twierdzicie...
    (Głos z sali: Uuu...)
    Teraz jeszcze chcecie wysłuchanie publiczne, bo wy nie wiecie, nie jesteście w stanie się nauczyć, nawet wasi lekarze nie są w stanie opanować tej wiedzy, tych informacji i ciągle by chcieli. Ale tak jak pan prezydent się jakoś nie uczy, wy też się jakoś nie możecie nauczyć.
    (Głos z sali: ...też się nie uczył.)
    Ale, co gorsza, wy nie tylko się nie uczycie i nie tylko nie jesteście w stanie zapewnić tego, czego ludziom potrzeba, jeśli chodzi o kwestię leczenia niepłodności, ale jeszcze w realny sposób zaszkodziliście tysiącom ludzi i osób, kobiet, które chciały i próbowały skorzystać z tego, co wy oferowaliście, czyli naprotechnologii, czyli, powiedziałabym, pseudonauki, która do niczego nie służy. Ale najgorsze jest to, że ten czas... A w medycynie reprodukcyjnej czas jest kluczowy. Z każdym rokiem płodność kobiety jest coraz mniejsza. I wy narażaliście kobiety, źle je informując o tym, że jeżeli skorzystają z naprotechnologii, to osiągną ten cel. Ile kobiet przez to, że wam zaufało, że uwierzyło, straciło szansę na to, żeby mieć dziecko, bo zamiast od razu skorzystać z metody in vitro, przechodziło przez tę ciemnotę i przez te zabobony, które wy im oferowaliście? A jakie skutki były tych waszych programów? To wiadomo. Nawet 300 dzieci się nie urodziło w czasie funkcjonowania waszego programu. A ile to kosztowało? Każde dziecko, które się urodziło, kosztowało 1,5 mln. No ludzie, jak można? Przecież to jest po prostu tak szkodliwe, tak absurdalne, tak nieracjonalne. Zejdźcie na ziemię, zacznijcie wreszcie kierować się nauką. Wiemy, że jak minister Czarnek wziął naukę pod swoje skrzydła, to oczywiście trudno było się spodziewać, że wy akurat w tej sprawie będziecie się kierować rozumem, współczesną nauką i jej osiągnięciami.
    (Głos z sali: Nie da się.)
    No ale się nie da. Tego się nie da, ale może przynajmniej niech poszczególne osoby, nie wiem, pójdą po rozum do głowy i wreszcie zaczną się kierować tym, co ludzkość, ludzie wymyślili. Słuchajcie, naprawdę wierzcie trochę w naukę. Uwierzcie w osiągnięcia naukowe. One są po to, żeby ludziom pomagać, a nie szkodzić. I przestańcie ciągle tutaj z tą ideologią, z tymi argumentami, z tą ciemnotą...
    (Głos z sali: Ale ideologię mamy...)
    Ale wiem, że to się skończy. Bardzo się cieszę, że ponownie jesteśmy w Sejmie, ale już w innej sytuacji.
    Ustawa o finansowaniu in vitro z budżetu państwa zostanie przyjęta. Ludzie uskarżający się na niepłodność doczekają się możliwości korzystania z tej najskuteczniejszej metody leczenia niepłodności bez nierówności w dostępie do niej. Ta metoda jest wspaniała, ale bardzo droga, a ludzie nie mogą być dyskryminowani przez naturę, przez to, że ich nie stać na pewne świadczenia medyczne. Jest konieczne, żeby wszyscy na równych zasadach, zgodnie z naszą konstytucją, z art. 68 konstytucji, mogli skorzystać z tej metody bez ograniczeń finansowych.
    To się już niebawem wydarzy. Na to wszyscy czekamy. Będziemy robić wszystko, żeby jak najprędzej ta metoda mogła być dostępna dla wszystkich chcących, potrzebujących, oczekujących swojego dziecka, bo wszyscy mają prawo do szczęścia, bo wszyscy mają prawo do posiadania ukochanego potomstwa, zwłaszcza jeśli medycyna na to pozwala, jeśli daje na to szansę. A więc już niebawem, jeszcze chwila. Być może to będzie 1 czerwca przyszłego roku. Tak że do zobaczenia. Bardzo się cieszymy, że wreszcie uda się coś załatwić mimo tych przeszkód, które Prawo i Sprawiedliwość cały czas przed nami stawia. Dziękuję bardzo. (Oklaski)
 Dziękuję, panie marszałku.

    Przez całą kadencję, przez całe 8 lat Prawo i Sprawiedliwość nie powstrzymało się przed użyciem żadnego sposobu, aby zagwarantować sobie kontynuację rządów na wieczność. Jak widać, na szczęście wam się to nie udało, ale próby trwały, często z naruszaniem bądź łamaniem prawa.

    Jeśli chodzi o wybory kopertowe, chciałam zwrócić uwagę na to, że koszty, środki wyrzucone w błoto były większe, niż się mówi. Chodzi nie tylko o te 70 mln, które zostało wydane na te wybory. Potem trzeba było refundować Poczcie Polskiej to, co Poczta Polska wydała na wysyłkę. W zasadzie można powiedzieć, że to jest dwa razy tyle, czyli ok. 140 mln. Tak że naprawdę mówimy o wyższych kosztach niż i tak już bardzo wysoka kwota 70 mln.

    Druga kwestia, która również powinna znaleźć odbicie w pracach tej komisji, to kwestia ustawy bezkarność+. Właśnie ze względu na te wybory, które nie doszły do skutku, wybory kopertowe Prawo i Sprawiedliwość wprowadziło haniebną ustawę, która teoretycznie gwarantowała bezkarność tylko samorządowcom za posłuchanie poleceń i w nielegalny sposób przekazanie informacji na temat ludzi. A to dotyczyło też premiera Morawieckiego, który przecież doprowadził do tego, że te pieniądze... On stoi za podjęciem tej decyzji.

    Przewiny związane z kwestią wyborów kopertowych naprawdę są o wiele (Dzwonek) większe. Dobrze, że ta komisja powstanie i będzie nad tym procedowała. Mam nadzieję, że wykaże te wszystkie nieprawidłowości i naruszenia prawa. Dziękuję. (Oklaski)
Szanowny Panie Marszałku! Wysoka Izbo! Proszę państwa, Pegasus jest symbolem obsesji Prawa i Sprawiedliwości na punkcie wrogów, ale nie tylko wrogów zewnętrznych, ale też wewnętrznych. To, czego PiS tak najbardziej się boi i najbardziej nie lubi, to wrogowie tzw. wewnętrzni - to określenie z języka Jarosława Kaczyńskiego. Niestety tymi wrogami wewnętrznymi jesteśmy w większości my, obywatele, ponieważ stanowiliśmy i stanowimy zagrożenie dla jego władzy.

    Państwo policyjne - by nie powiedzieć: państwo totalitarne - które PiS nam zafundował, właśnie temu miało służyć: pełnej kontroli nad obywatelami i obywatelkami po to, by sprawować władzę właściwie absolutną. Ujawnienie wykorzystywania Pegasusa w sposób haniebny, przeciwko zwykłym obywatelom i obywatelkom spowodowało ogromne poczucie zagrożenia i niepewności wśród ludzi. Chyba każdy z nas ma takie doświadczenie, że boi się rozmawiać przez telefon, zastanawia się, czy przypadkiem ktoś go nie podsłuchuje i w jaki sposób można byłoby wykorzystać niewinną rozmowę, gdyby ktoś rzeczywiście chciał to zrobić.

    Komisja do spraw Pegasusa jest potrzebna właśnie po to (Dzwonek), żeby zbadać, napiętnować, doprowadzić do ukarania winnych oraz przywrócić spokój i zaufanie do państwa i jego instytucji. Państwo musi wreszcie zacząć działać na rzecz obywateli, a nie przeciwko nim. Dziękuję. (Oklaski)
  Pigułka ˝dzień po˝, czyli tzw. antykoncepcja awaryjna, jest jednym z największych osiągnięć współczesnej medycyny, służącym kobietom, które znalazły się w bardzo trudnej sytuacji, tzn. odbyły stosunek niezabezpieczony czy to w wyniku przemocy, czy w wyniku nieskutecznej w tym przypadku regularnej antykoncepcji. Ta pigułka pozwala po prostu uniknąć nieplanowanej, niechcianej, niepożądanej w danym momencie ciąży. Polki do tej pory miały bardzo ograniczony dostęp do tej antykoncepcji (Dzwonek) nie ze względów medycznych, bo ona jest uznana za bardzo bezpieczną metodę antykoncepcyjną, ale z powodów światopoglądowych, ideologicznych.

    Fundamentaliści polscy robili i nadal robią wszystko, żeby utrudnić dostęp do tej antykoncepcji. Dlatego też tak ważne jest, żeby Polki odzyskały dostęp do tej antykoncepcji, podobnie jak mają ten dostęp Europejki, z wyjątkiem Węgierek, w całej Europie. Polki zasługują na równość, zasługują na możliwość kontrolowania własnej płodności. A tym wszystkim, którzy używają argumentu medycznego przeciwko tej antykoncepcji, twierdząc, że niby ona jest szkodliwa, powiem: proszę sobie wyobrazić, jak szkodliwa jest ciąża u czternastolatki czy piętnastolatki. W żadnym przypadku nie jest mniej szkodliwa niż jedna pigułka zażyta właśnie po to, żeby tej ciąży uniknąć. (Oklaski)

    (Głos z sali: Właśnie u nastolatki to jest przestępstwo.)

    (Głos z sali: O matko...)
 Szanowny Panie Marszałku! Panie Ministrze! Wysoka Izbo! W imieniu klubu parlamentarnego Lewicy mam zaszczyt przedstawić stanowisko w sprawie projektu ustawy o zmianie ustawy o mniejszościach narodowych i etnicznych oraz o języku regionalnym, druk nr 233.

    Celem ustawy jest nadanie językowi śląskiemu statusu języka regionalnego. Dzięki temu język śląski będzie nauczany w szkole, państwo polskie będzie zobowiązane do wspierania i promocji języka i kultury śląskiej także w mediach publicznych. Co więcej, Ślązacy mieliby prawo do uczestnictwa na równych prawach w pracach Komisji Wspólnej Rządu i Mniejszości Narodowych i Etnicznych, która jest ważnym ciałem doradczym premiera.

    Klub Lewicy gorąco wspiera niniejszy projekt, bowiem od lat wspieramy uznanie ˝ślonskiej godki˝ za język regionalny, który musi być wspierany na równych prawach jak inne języki mniejszości narodowych i etnicznych w Polsce.

    Notabene w zeszłej kadencji Sejmu, my, posłowie i posłanki Lewicy ze Śląska, poparliśmy projekt podobnej ustawy złożonej również przez posłankę Rosę. Niestety wtedy nie było pogody dla Ślązaków i projekt nie został nawet rozpatrzony. Co więcej, podczas prac Komisji Mniejszości Narodowych i Etnicznych, której przewodniczę, nieraz były podejmowane prawa Ślązaków do uznania ich tożsamości i języka.

    Dzięki politykowi Lewicy posłowi do Parlamentu Europejskiego Łukaszowi Kohutowi na Śląsku powstało zrzeszenie śląskich organizacji i polityków Ślonsko Sztama, które zjednoczyło środowisko śląskie w walce o prawa Ślązaków. Niestety Polska przez wiele lat była głucha na głosy Ślązaków. Wysoka Izba kilkakrotnie odrzucała poselskie projekty, których celem miała być regulacja statusu Ślązaków i języka śląskiego.

    Sami Ślązacy w 2014 r. zebrali 140 tys. podpisów pod obywatelskim projektem nowelizacji ustawy, która w założeniu chroniłaby zarówno ich narodowość, jak i język. Ta inicjatywa również nie została wysłuchana ani przez ówczesny rząd Ewy Kopacz, ani tym bardziej przez rządy Beaty Szydło i Mateusza Morawieckiego i cała społeczna praca Ślązaczek i Ślązaków została wyrzucona do kosza.

    Lewica zamierza kontynuować wszystkie działania na rzecz przestrzegania elementarnych praw człowieka w zakresie praktykowania deklarowanej tożsamości narodowej, etnicznej i językowej i poszanowania praw mniejszości. Dlatego jeszcze w tej kadencji złożymy ponownie projekt nowelizacji ustawy o mniejszościach narodowych i etnicznych autorstwa śląskiego aktywisty Rafała Rzepki i senatora Lewicy Macieja Kopca, nadający Ślązakom status mniejszości etnicznej, co daje tym samym pełną ochronę i narzędzia do rozwoju dla wszystkich obywateli i obywatelek polskich, którzy w narodowym spisie powszechnym zadeklarowali narodowość śląską.

    Ten projekt już był składany w IX kadencji Sejmu. Wówczas w całości poparł go wyłącznie klub Lewicy. Liczymy na deklarowane zresztą poparcie tej inicjatywy przez premiera Donalda Tuska i marszałka Szymona Hołownię. Już czas, najwyższy czas, by Ślązacy doczekali się wreszcie uznania za równoprawną część społeczeństwa polskiego.
Szanowna Pani Marszałkini! Wysoka Izbo! Szanowni Panowie Ministrowie czy z ministerstwa! Proszę państwa, rozmawiamy o bezpieczeństwie na drogach w kontekście dyskutowanego raportu. Choć w ostatnich latach wiele już udało się osiągnąć, wciąż jeszcze bardzo długa droga przed nami, żeby osiągnąć bezpieczeństwo. Ono jest osiągalne, ale pod warunkiem, że działania przez nas podejmowane będą działaniami skutecznymi. W związku z tym mam do panów parę pytań.

    Po pierwsze, chciałabym nawiązać do kwestii kursów, które pozwalają na kasowanie punktów karnych za nadmierną szybkość. Czy oceniacie, że ten mechanizm rzeczywiście daje szansę na to, żeby kierowcy jeździli wolniej? Czy raczej czyszczą sobie konto z tych punktów? To oznacza też dużą nierówność, bo na tego typu mechanizm mogą sobie pozwolić osoby bogatsze, które po prostu kupują sobie możliwość likwidacji punktów karnych. Ale może jest inna opinia. Będę wdzięczna za odniesienie się do tej kwestii.

    Druga sprawa to edukacja. Zgadzam się z głosami, że edukacja jest niezwykle ważna. W szczególności chciałabym zwrócić uwagę na wciąż jeszcze ogromną tolerancję dla pijanych kierowców, także w rodzinie. Kierowca, który się napił, zamiast bezwarunkowo być powstrzymanym przez członków rodziny przed wejściem do samochodu i prowadzeniem, często jeszcze jest do tego przez rodzinę nakłaniany. (Dzwonek) W każdym razie nie przeszkadza mu się wsiąść do samochodu. Czy są planowane jakieś działania edukacyjne? Chodzi o to, żeby presja rodzinna, presja społeczna wpłynęła na postawy samych kierowców, żeby nie wsiadali pijani do samochodów, żeby ograniczali prędkość i generalnie żeby było bezpieczniej na drodze. Dziękuję bardzo. (Oklaski)
 Szanowny Panie Marszałku! Wysoka Izbo! Klub Lewicy gorąco popiera projekt powołania nowej komisji stałej, Komisji do Spraw Dzieci i Młodzieży. Jak ważny jest to zakres tematyczny, widać było też po tym, jak klub Lewicy działał w poprzedniej kadencji, i widać po tym, jak działa obecnie. Zakładaliśmy parlamentarne zespoły do spraw dzieci, bo rzeczywiście nie było takiej przestrzeni, gdzie pewne tematy można było podejmować i nimi się zajmować. I dlatego dobrze jest, że teraz będzie komisja stała i podziękowania dla posłanki Rosy, że taki projekt złożyła.

    Proszę państwa, ta komisja będzie się mogła skupić na wypracowywaniu konkretnych rozwiązań służących najlepszemu rozwojowi dzieci, ich dobremu funkcjonowaniu w społeczeństwie, w Polsce i w świecie. Potencjał dzieci powinien być jak najlepiej rozwijany i wspierany przez dobrą politykę państwa, bowiem dobrostan dzieci i młodzieży powinien być jednym z priorytetów polityki państwa.

    Komisja będzie mogła efektywnie monitorować przestrzeganie praw dzieci i młodzieży oraz pilnować, żeby te prawa nie były łamane. Będzie to również miejsce, gdzie będą analizowane raporty i dane dotyczące dobrostanu dzieci. W naszym kraju obserwujemy poważne problemy związane z dobrostanem dzieci i młodzieży. Skala kryzysu psychicznego wśród młodych ludzi jest bezprecedensowa. Lawinowo rośnie liczba samobójstw wśród dzieci. Pojawiają się nowe zagrożenia, np. w środowisku cyfrowym, takie jak cyberbullying czy wykorzystywanie seksualne i inne okropne zagrożenia.

    Przy okazji chciałabym z satysfakcją odnotować, że komisja regulaminowa przyjęła zgłoszoną przeze mnie w imieniu klubu Lewicy poprawkę - dopisanie, rozszerzenie zakresu działania komisji właśnie o wszechstronny rozwój i wysoką jakość życia dzieci i młodzieży. Bo z jednej strony jest bardzo ważne, żeby przeciwdziałać problemom i zajmować się problemami, które dotyczą dzieci, ale z drugiej strony oprócz tego powinniśmy robić wszystko, żeby dać szansę dzieciom na pełne rozwinięcie ich potencjału, na to, żeby się dobrze rozwijały, żeby ich jakość życia była jak najwyższa.

    Uważamy, że ta komisja ma ogromny potencjał, aby poprawić sytuację dzieci w naszym kraju. I w związku z tym bardzo liczę na to, że ona, po pierwsze, zostanie przyjęta, a potem będzie bardzo aktywnie działała na rzecz dzieci, czyli naszego dobra wspólnego, bo wszystkim nam zależy, żeby dzieci, które są naszą przyszłością, żyły jak najlepiej. Dziękuję. (Oklaski)
   Szanowna Pani Marszałkini! Wysoka Izbo! W imieniu klubu parlamentarnego Lewica mam zaszczyt przedstawić stanowisko w sprawie projektu uchwały dotyczącej zmiany regulaminu Sejmu, druk nr 389.

    Klub parlamentarny Lewicy popiera projekt uchwały dotyczący zmiany regulaminu. Zmiany te prowadzą bowiem do bardziej inkluzywnego, transparentnego, demokratycznego procesu legislacyjnego. Przedstawione zmiany są nie tylko odpowiedzią na wymogi związane z KPO, ale również stanowią odpowiedź na od dawna zgłaszane potrzeby poprawy mechanizmów tworzenia prawa w naszym kraju.

    Nowelizacja wprowadza obowiązek przeprowadzenia konsultacji społecznych dla wszystkich projektów ustaw. Klub Lewicy postrzega to jako fundamentalny krok w kierunku wzmocnienia demokracji uczestniczącej. Umożliwienie obywatelom wyrażania opinii na temat proponowanych regulacji jest nie tylko wyrazem szacunku dla ich poglądów, ale także praktycznym narzędziem, które może przyczynić się do lepszego dostosowania prawa do rzeczywistych potrzeb i oczekiwań społecznych. Transparentne udostępnianie zgłoszonych uwag oraz uzasadnienie decyzji dotyczących ich uwzględnienia lub odrzucenia zwiększa społeczną kontrolę nad procesem legislacyjnym. Lewica wierzy, że takie podejście nie tylko zwiększa akceptację społeczną dla nowych regulacji, ale również zaangażuje obywateli w życie publiczne, co jest niezbędne dla zdrowego funkcjonowania demokracji.

    Ponadto projekt wprowadza obowiązek szczegółowej oceny skutków regulacji dla poselskich projektów ustaw. Klub Lewicy od dawna podkreślał konieczność zwiększenia przejrzystości w procesie legislacyjnym. Często poselskie inicjatywy ustawodawcze ze względu na swoją naturę nie były poddawane skrupulatnej analizie, co prowadziło do pospiesznego przyjmowania ustaw, z licznymi wadami, bez pełnego zrozumienia ich potencjalnych konsekwencji. Wprowadzenie OSR umożliwi lepsze przewidywanie skutków prawnych, społecznych i gospodarczych oraz finansowych proponowanych regulacji. Dzięki temu ustawodawcy będą mieli pełniejszy obraz wpływu swoich decyzji, co pozwoli na podejmowanie bardziej świadomych i odpowiedzialnych decyzji, a to z kolei przyczyni się do podniesienia jakości prawa, co jest kluczowe dla funkcjonowania sprawiedliwego i stabilnego państwa.

    Wprowadzenie bardziej restrykcyjnych kryteriów dla stosowania przyspieszonych procesów procedur legislacyjnych określonych w art. 51 regulaminu Sejmu to kolejny ważny krok w kierunku poprawy jakości procesu ustawodawczego. Klub Lewicy wielokrotnie zwracał uwagę na nadużycia związane z przyjmowaniem ustaw w trybie przyspieszonym. W tym momencie nowe przepisy nakładają na wnioskodawców obowiązek szczegółowego uzasadnienia konieczności zastosowania trybu przyspieszonego oraz wymagają zgody Sejmu lub odpowiedniej komisji. Dodatkowym elementem nowelizacji jest obowiązek dołączenia uzasadnień do poprawek składanych w trakcie procesu legislacyjnego. Uważamy, że to jest też bardzo dobra zmiana.

    Podsumowując, klub parlamentarny Lewicy uznaje proponowaną nowelizację regulaminu Sejmu za ważny krok w kierunku zwiększenia odpowiedzialności za skutki stanowionego prawa i poprawę jakości procesu legislacyjnego w Polsce. Wprowadzenie obowiązku szczegółowej oceny skutków regulacji, przeprowadzenie konsultacji społecznych oraz ograniczenie możliwości nadużywania trybu przyspieszonego to reformy, które mogą w istotny sposób przyczynić się do wzmocnienia demokracji partycypacyjnej i państwa prawa. Wdrożenie tych zmian przyczyni się do tworzenia bardziej przemyślanych, sprawiedliwych i społecznie akceptowalnych rozwiązań prawnych, co jest niezbędne dla budowy silnej, demokratycznej Polski, w której każdy obywatel i każda obywatelka mają realny wpływ na procesy legislacyjne.

    Dlatego klub parlamentarny Lewicy w pełni popiera projekt uchwały w sprawie zmiany Regulaminu Sejmu Rzeczypospolitej Polskiej. (Oklaski)
  Panie Marszałku! Wysoka Izbo! Panie Ministrze! W imieniu klubu parlamentarnego Lewicy mam zaszczyt zaprezentować stanowisko w sprawie projektu ustawy o zmianie ustawy o repatriacji, druk nr 1201.

    Ustawa, którą chcemy znowelizować, funkcjonuje w Polsce od 2000 r., już 25 lat, i choć jest daleka od ideału, jednak wiele ważnych procesów rozpoczęła i pomogła wielu ludziom. Chcielibyśmy, żeby pomogła jeszcze większej liczbie Polaków, repatriantów, którzy wrócili do Polski, ale niestety nie jest tak, jak byśmy chcieli. Rocznie było ok. 700 osób, które przyjęliśmy w ramach procedury repatriacyjnej do kraju, a wiemy, że na repatriację czeka jeszcze 8 tys. osób. Co więcej, ta ustawa ma swój kres, to jest 2036 r. Do tego roku ona będzie obowiązywała i naprawdę musimy zrobić wszystko, żeby mogła odnieść skutek, jeśli chodzi o wszystkie osoby, które przystąpiły do tej procedury, choć wiemy, że czas działa przeciwko każdej z tych osób i ich rodzin.

    Nowelizacja tej ustawy wprowadza następujące zmiany. Po pierwsze, zwiększa finansowanie na różne potrzeby dotyczące procesu repatriacji. To jest zwiększenie jednorazowej wypłaty dla osoby repatriowanej czy jej rodziny. To są koszty związane z potrzebami mieszkaniowymi. To wreszcie są koszty związane z prowadzeniem ośrodków adaptacyjnych, bo wiele osób korzysta z tej procedury repatriacyjnej. Jest tutaj też wąskie gardło, ponieważ aktualnie na przydział miejsca w ośrodku oczekuje ok. 4600 osób, a rocznie jesteśmy w stanie sfinansować pobyt w ramach tej procedury ok. 600 osobom, tak że te liczby są wzajemnie bardzo nieprzystające. Niemniej jednak ta ustawa poprawia kwestie finansowe.

    Oprócz poprawy kwestii finansowych jest również sprawa uregulowania statusu prawnego repatriantów w zakresie uzyskania obywatelstwa polskiego. Jest to kwestia skomplikowana. Nie wchodząc w szczegóły - ważne jest, żeby repatrianci mieli uregulowaną sytuację właśnie w zakresie bycia obywatelami, bo to wiąże się także np. z uprawnieniami emerytalnymi i innymi kwestiami społecznymi.

    Ale również musimy pamiętać, że w obecnym czasie jest problem związany z nadużyciami. Ta ustawa wprowadza pewne instrumenty, które będą zapobiegać nadużyciom polegającym na przedstawianiu w toku procedury repatriacyjnej dokumentów o fikcyjnym charakterze, odnoszących się do zatrudnienia repatrianta po przesiedleniu do Polski. To też jest ważne, zwłaszcza teraz, w okresie zagrożenia związanego z polityką, a przede wszystkim z represjami ze strony Putina, który może wykorzystywać także ten kanał do złych inicjatyw przeciwko Polsce. Ta ustawa ma nas zabezpieczyć również w tym zakresie.

    Proszę państwa, ustawa, tak jak mówię, nie realizuje wszystkich celów, nie w takim zakresie, w jakim byśmy chcieli, ale jednak sytuację poprawia, daje szansę na to, że wiele osób będzie w stanie dostać się w ramach tej procedury do Polski, co będzie oczywiście niewystarczającym zadośćuczynieniem za krzywdy, które spotkały te osoby i ich rodziny. Dlatego też (Dzwonek) klub Lewicy będzie głosował za tą ustawą. Dziękuję. (Oklaski)
 Szanowna Pani Marszałkini! Wysoka Izbo! Szanowne Pani Ministry! Projekt ˝Aktywny rodzic˝ to bardzo dobra ustawa, bardzo oczekiwana przez rodziny w Polsce. Wspiera ona nie tylko kobiety, ale również ojców, oczywiście maluchy i przede wszystkim całe rodziny. Ustawa ta wspiera przede wszystkim materialnie, co jest niezwykle ważne. Dzięki temu rodziny uzyskują stabilizację finansową, która jest ważna, żeby móc opiekować się spokojnie swoimi pociechami. Ustawa ta daje wybór, daje wybór sposobu opieki nad dziećmi, co też jest niezwykle ważne, bo do tej pory nie zawsze rodziny miały ten wybór. Wreszcie ustawa ta wraz z inną ustawą o urlopie ojcowskim przełamuje stereotyp podziału ról w rodzinie, że tylko kobiety zajmują się dziećmi, a ojcowie tylko pomagają i wspierają. Teraz te role coraz bardziej stają się rolami dzielonymi równo, oczywiście zgodnie z wolą kobiet i mężczyzn. Tak że jest to wielki sukces.

    Chciałabym zapytać, pani ministro, o taką kwestię. Oczywiście wybór żłobka jest bardzo ważnym wyborem, ale czasem on bywa iluzoryczny, ponieważ np. w moim województwie śląskim jest tyle gmin, gdzie nie ma tych przedszkoli. (Dzwonek) W związku z tym chciałabym zapytać - tego nie ma w tej ustawie - czy są jakieś plany ministerstwa, żeby wspierać również budowę tych żłobków, żeby rzeczywiście ten wybór był realny, a nie tylko papierowy. Dziękuję bardzo. (Oklaski)
 Szanowna Pani Marszałkini! Wysoka Izbo! Mam przyjemność zaprezentować stanowisko klubu parlamentarnego Lewicy dotyczące projektu ustawy o zmianie ustawy o działalności lobbingowej w procesie stanowienia prawa, druk nr 650.

    Projekt ten wprowadza konsultacje społeczne jako nową formę partycypacji obywatelskiej, co stanowi istotny krok w kierunku zwiększenia transparentności procesu stanowienia prawa oraz aktywizacji społeczeństwa w kształtowaniu legislacji. Lewica od lat zajmuje stanowisko, że udział obywateli w procesie tworzenia prawa jest fundamentem demokracji. Prowadzenie konsultacji społecznych uwzględniające możliwość zgłaszania uwag przez osoby fizyczne, prawne oraz inne podmioty otwiera nowe możliwości komunikacji obywateli z władzą ustawodawczą.

    Wierzymy, że dostępność tego narzędzia w formie elektronicznej i wykorzystanie zaufanych metod uwierzytelniania uczynią ten proces bardziej efektywnym i dostępnym dla szerokiej grupy zainteresowanych. Transparentność osiągana tu poprzez publiczne udostępnianie zgłoszonych uwag przyczyni się do ograniczenia podejrzeń o niejawne naciski lobbingowe, a tym samym wzmocni społeczne zaufanie do Sejmu.

    Na posiedzeniu komisji regulaminowej pojawiły się kontrowersje dotyczące art. 9c ust. 2, który zakłada nieudostępnianie zgłoszonych uwag, jeśli zawierają treści niezgodne z prawem, w tym mowę nienawiści. Jest to kluczowy zapis, który zabezpiecza proces konsultacyjny przed używaniem go do rozpowszechniania treści sprzecznych z podstawowymi wartościami demokratycznego społeczeństwa, takimi jak szacunek i równość. W wyniku dyskusji na temat zakresu tych przepisów przyjęto w głosowaniu poprawkę, która precyzuje i rozszerza katalog treści niezgodnych z prawem, których udostępnianie będzie wyłączone. Nie będą publikowane treści naruszające dobra osobiste, zawierające tajemnice prawnie chronione, chodzi tu też o kwestię przepisów karnych i katalogu treści podlegających ograniczeniu. Zgłoszone poprawki są naszym zdaniem zasadne, gdyż doprecyzowanie zakresu wyłączeń poprawia klarowność przepisów i eliminuje ryzyko nadinterpretacji.

    Klub parlamentarny Lewicy ocenia projekt ustawy pozytywnie. Wprowadzenie mechanizmu konsultacji społecznych jest wprost krokiem we właściwym kierunku, zarówno z perspektywy wzmocnienia demokracji, jak i wypełnienia zobowiązań wynikających z Krajowego Planu Odbudowy. Zaproponowane poprawki, w szczególności te związane z ochroną przed treściami niezgodnymi z prawem, zwiększają ochronę praw obywateli i podnoszą jakość procesu legislacyjnego. Dlatego klub parlamentarny Lewicy deklaruje, że zagłosuje za przyjęciem tej ustawy. (Oklaski)
