Dziękuję.
        Panie Marszałku! Wysoka Izbo! Muszę powiedzieć, że zgadzam się z tą opinią wyrażoną przez pana marszałka, że w końcu. Dlaczego o tym mówię? Pewnie Wysoka Izba nie zdaje sobie z tego sprawy, że za 3 dni będziemy obchodzić ważną rocznicę. Będzie mijał dokładnie rok, odkąd grupa posłów Prawa i Sprawiedliwości złożyła projekt uchwały wzywający rząd do wypowiedzenia konwencji ottawskiej. Tutaj uczciwość nakazuje przyznać, że podobny projekt ustawy złożyła również Konfederacja. I nic się z tymi projektami nie działo. Minął rok, zostały zamrożone czy to w komisji, czy na innym etapie pracy. I tu nie chodzi o czyjekolwiek ambicje. Chodzi o to, że straciliśmy rok. Pan premier przed chwilą powiedział, że jest jeszcze obligatoryjne pół roku, które należy odczekać w ONZ, więc tracimy półtora roku. Półtora roku, które mogliśmy poświęcić na odbudowywanie naszych zdolności produkcyjnych, jeśli chodzi o miny. Półtora roku, które mogliśmy poświęcić na to, żeby już wzmacniać polskie bezpieczeństwo. Cieszę się, że rząd w końcu się zdecydował tę konwencję wypowiedzieć. Cieszę się też, że w międzyczasie ktoś, kto wcześniej nomen omen wpuścił na minę premiera Tuska, poinformował go już, że nie musimy wypowiadać konwencji dublińskiej, bo nigdy jej nie ratyfikowaliśmy, bo z tej mównicy premier Tusk zapowiadał również wystąpienie z konwencji dublińskiej.
        Szanowni Państwo! To sytuacja bezpieczeństwa, w jakiej się znajdujemy, ale również to, jak wojna na Ukrainie pokazała, że miny przeciwpiechotne są kluczowe dla zapewnienia bezpieczeństwa, powinno być wystarczającym argumentem dla każdego, żeby to popierać, nawet jeśli ma jakieś wątpliwości natury humanitarnej, to dzisiaj gra się toczy o nasze bezpieczeństwo. I dlatego klub Prawa i Sprawiedliwości poprze, tak jak powiedział pan marszałek Bosak, ten w końcu przedstawiony projekt.
        Ale, panie premierze - chciałem zaapelować do pana premiera Kosiniaka-Kamysza - jeżeli panu zależy na bezpieczeństwie, to ja bym też oczekiwał, żeby pan zajął się inną sprawą, sprawą, o której dzisiaj donoszą media. Otóż Telewizja Republika ujawniła, że zamieszaną w proceder szmuglowania nielegalnych migrantów, którzy szturmowali polską granicę, którzy brali udział w rosyjsko-białoruskiej operacji ˝Śluza˝, była członkini komisji powołanej przez ministra sprawiedliwości, ekspertka (Dzwonek) tzw. ruskiej komisji Stróżyka. To jest skandal, panie premierze. To jest coś, na co poważne państwo nie może sobie pozwolić. Panie premierze, apeluję do pańskiej odpowiedzialności za państwo: Jak najszybciej pozbądźcie się tej osoby i zbadajcie, w jaki sposób mogło dojść do tak kompromitujących działań. Dziękuję uprzejmie. 
Zgadza się.
        Panie Marszałku! Wysoka Izbo! Uchwała dotyczy 35-lecia odrodzenia samorządu. Tymczasem nie 35 lat temu, a kilka dni temu, 16 maja, serwis samorządowy Polskiej Agencji Prasowej donosi: To już pewne. Nie będzie kontynuacji Programu Inwestycji Strategicznych.
        (Głosy z sali: Uuu...)
        Nie jest planowana kontynuacja Programu Inwestycji Strategicznych - poinformowała wiceminister Hanna Majszczyk.
        Poseł Radosław Fogiel:
        Dodała, że rząd nie przewiduje też rozwiązań pomostowych dla gmin, które już zawarły umowy z wykonawcami, ale nie otrzymały jeszcze środków.
        Poseł Radosław Fogiel:
        W związku z tym mam dwa pytania. Po pierwsze, jak wam nie wstyd, a po drugie, jak w ogóle wam się to klei? Przyjmujecie uchwałę o odrodzeniu samorządu, a chcecie doprowadzić do jego upadku i śmierci? Dlaczego odbieracie pieniądze gminom, społecznościom lokalnym, tym (Dzwonek), którzy mają mniejsze dochody? Dziękuję. (Oklaski)
Szanowny Panie Marszałku! Szanowny Panie Ministrze! Będę miał przyjemność przedstawić część stanowiska klubu Prawa i Sprawiedliwości.
        Na początek chciałbym powiedzieć coś miłego pod adresem pana ministra i tego wystąpienia.
        (Minister Spraw Zagranicznych Radosław Sikorski: Już się boję.)
        Cieszy diametralna zmiana postrzegania polityki rosyjskiej. Cytuje pan dzisiaj słowa szefa rosyjskiego wywiadu o tym, że Polska przejawia postawę agresywną i potrząsa szabelką. Słusznie nazywa pan to przejawem rosyjskiego imperializmu. I to jest zasadnicza zmiana ze strony polityka, który śp. prezydenta Lecha Kaczyńskiego określał mianem buńczucznie antyrosyjskiego. Natomiast pańskie uwagi na temat opozycji, której poświęcił pan sporo czasu w swoim wystąpieniu, pokazują czy budzą obawę, że jednak nieco inna formuła i debaty, i współpracy w ramach demokracji jest panu bliska, formuła, którą ilustruje to słynne zdjęcie z lat 70. Jednak dzisiaj nie w takich warunkach przychodzi nam rozmawiać, panie ministrze i szanowni państwo.
        Rytualne zaklęcia i truizmy, którymi naszpikowane było pańskie wystąpienie, nie przykryją jednak podstawowej cechy i równocześnie podstawowej wady polityki zagranicznej prowadzonej przez ten rząd. Bo mamy do czynienia z rządem, który bardzo głośno zapewnia o swoich ogromnych możliwościach, o swoich wielkich wpływach, o swoich strategicznych przewagach, ale jeśli chodzi o realne działania, wyłącznie podąża tropem innych państw. Tak jak za armią podążają maruderzy, tak polska polityka zagraniczna pod kierownictwem premiera Tuska i ministra Radosława Sikorskiego podąża za decyzjami innych krajów. Dzisiaj polskiej polityce zagranicznej brakuje woli i brakuje determinacji.
        Przez wiele lat w Europie panował porządek jałtański, którego niestety Polska była częścią. Charakteryzował się on tym, że nie byliśmy w stanie podejmować własnych suwerennych decyzji, ale dzisiaj nasz głos może być słyszalny, bo Jałty już nie ma. Tylko to wszystko zależy od inicjatywy, od energii, od zdolności do podejmowania swoistej gry dyplomatycznej, ale również od zdolności do podejmowania ryzyka, bo w takim miejscu historii jesteśmy. Tymczasem mam nieodparte wrażenie, że obecny rząd cofa nas na własne życzenie do czasów porządku jałtańskiego, bo rezygnuje z miejsca Polski przy stole i rezygnuje z polskiego głosu. (Oklaski) Używając tak bliskich premierowi Tuskowi piłkarskich porównań, można uznać, że ten rząd kieruje się filozofią, że jeśli się nie wyjdzie na boisko, to się nie straci bramki.
        (Poseł Mirosław Suchoń: Przestań kłamać.)
        (Głos z sali: Co pan opowiada?)
        (Głos z sali: Piłkarz się znalazł.)
        Ale dzisiejsza sytuacja Polski jest inna i inna zgoła filozofia przyświecała działaniom poprzedników pana ministra, przedstawicieli Zjednoczonej Prawicy. Dewizą powinno być i było: jeśli się nie gra, to się nie wygra. My jako kraj musimy podejmować tę grę. (Oklaski)
        Dzisiaj Polsce potrzebna jest aktywna polityka zagraniczna, bo mamy do czynienia z Rosją, która dąży do tego, żeby stworzyć taki ład we współczesnym świecie, gdzie w zamian za deklarację, że nie wywoła kolejnej wojny, będzie mogła uzyskiwać rozmaite koncesje, rozmaite ustępstwa, rozmaite korzyści. To jest gra rosyjska, a Polska musi prowadzić swoją własną grę. Musimy prowadzić doktrynę doskonale znaną z historii - nic o nas bez nas. Wielokrotnie udowadnialiśmy, że to jest możliwe, a dzisiaj mamy do czynienia z biernością, brakiem decyzyjności. Widać to chociażby w stosunkach transatlantyckich. Przykładem niech będzie sytuacja, w której Pete Hegseth prosto z kwatery głównej NATO odwiedza Warszawę, a premier Donald Tusk się z nim nie spotyka. Jest to znaczący gest. Rozumiem, że Donald Tusk ma pewnego rodzaju traumę po tym, jak narobił głupstw, sztubacko wręcz zaczepiając członków Kongresu amerykańskiego czy prezydenta Trumpa. To nawet dobrze, że się tego wstydzi, ale jako polski premier nie może kierować się traumą czy wstydem. Powinien podejmować działania.
        Podobnie jeśli chodzi o relacje na najwyższym szczeblu. Nowo wybrany prezydent Stanów Zjednoczonych spotyka się z kolejnymi politykami z krajów Unii Europejskiej: spotkał się z prezydentem Macronem, spotkał się z premierem Starmerem, z premier Meloni, z premierem Irlandii Martinem. A gdzie jest w tym wszystkim Donald Tusk?
        Nie możecie liczyć, że pan prezydent Andrzej Duda wszystko sam za was zrobi. To zresztą dość charakterystyczne, że ważną debatę o polityce zagranicznej na zakończenie pan minister był łaskaw zamienić w wiec wyborczy jednego z kandydatów, cytując jego hasło wyborcze. Myślę, że to nie czas i nie miejsce, ale rozumiem, że zdobycie punktów we własnej drużynie też się liczy.
        Dobre relacje poprzedniego rządu z odległą przecież ideowo administracją prezydenta Bidena dowodzą, że jest możliwe porozumienie, że jest możliwe prowadzenie skutecznej polityki transatlantyckiej, ale trzeba być aktywnym, trzeba podejmować tę grę, trzeba być postrzeganym jako partner. To nie dzieje się z dnia na dzień. Minister Rau z ministrem Kułebą w ˝Politico˝ wspólnie ostrzegali przed ponownym uruchomieniem gazociągu Nord Stream. Kiedy Amerykanie po wybuchu wojny chcieli ewakuować Zełenskiego, to Polska przekonywała sojuszników, że warto tworzyć koalicję, warto dać szansę Ukrainie się obronić. Właśnie takie działania sprawiły, że byliśmy traktowani również przez administrację amerykańską jako partnerzy.
        Kolejnym aspektem dezercji rządu jest kwestia Trójmorza - formatu, w którym Polska mogła odgrywać znaczącą rolę, formatu cieszącego się wsparciem Amerykanów, no ale faktycznie niezbyt chętnie widzianego w Berlinie. Jaki jest efekt tego wszystkiego? Likwidujemy stanowisko pełnomocnika do spraw Trójmorza, likwidujemy jednostkę administracyjną, która się tym tematem zajmowała. To jest sytuacja niezwykle podobna do tej, z którą mamy do czynienia w przypadku Centralnego Portu Komunikacyjnego. W sferze werbalnej rząd udaje, że nic się nie zmieniło, ba, że wręcz wspiera i kontynuuje, ale tak naprawdę mamy do czynienia z rozmontowywaniem projektu, który jest źle widziany w Berlinie. (Oklaski) To jest rząd potakiwaczy, a nie rząd prowadzący odważną politykę zagraniczną. (Oklaski)
        Szumnie zapowiadany traktat polsko-francuski to tak naprawdę kontynuacja starań dyplomacji jeszcze poprzedniego rządu. Istotą i ideą tego traktatu powinno być to, żeby tak wzmocnić relacje Polski z Francją, żeby doprowadzić do sytuacji, w której nie, jak dzisiaj, Francja i Niemcy konsultują się przed spotkaniami formatu weimarskiego i wspólnie przedstawiają swoje stanowisko wobec Polski, ale żeby to Polska z Francją wypracowywała wspólne stanowisko.
        A jeśli mowa o traktatach, to myślę, że przyda się z serca płynące ostrzeżenie przed pomysłami, które mogą pojawiać się w nowej koalicji, która obejmie władzę w Niemczech, przed nowym traktatem polsko-niemieckim. Bo co prawda ten obowiązujący jest jednym z najbardziej nieprzestrzeganych traktatów, dość przywołać chociażby kwestię nauki języka polskiego na poziomie federalnym i przeznaczania na to pieniędzy, ale chyba lepszy ten istniejący, choć momentami nieprzestrzegany traktat niż nowy traktat, w którym Niemcy z pewnością będą oczekiwać zrzeczenia się przez Polskę odszkodowań za II wojnę światową.
        A jeśli już w ogóle mowa o relacjach polsko-niemieckich, zatrzymajmy się na chwilę, bo to jest przykład wyjątkowego braku inicjatywy tego rządu, a miejscami, mówię to z bólem, wręcz serwilizmu. Oczywiście wyłącznie symbolem, ale bardzo wymownym symbolem tej postawy jest poddańczy gest Donalda Tuska opublikowany na Instagramie kanclerza Scholza. Jeżeli kanclerz Scholz pozwala sobie na takie upokorzenie polskiego premiera, to znaczy, że uważa to za właściwe, widzi, że może sobie na to pozwolić.
        (Poseł Mirosław Suchoń: Przestań kłamać.)
        Chociażby w kwestii reparacji, mimo bardzo silnych podstaw wypracowanych przez poprzedników w postaci raportu o polskich stratach wojennych, nie mamy kontynuacji tej polityki, co gorsza, pan minister rozpoczął swoje urzędowanie wezwaniem strony niemieckiej, żeby przedstawiła kreatywne rozwiązanie, podczas gdy tu nie ma miejsca na kreatywność czy na kreatywną księgowość, tu są twarde dane i fakty oparte na mocnych podstawach metodologicznych. Należy wszelkimi sposobami zabiegać - nikt nie mówi, że to jest łatwe, nikt nie mówi, że to jest szybkie - o to, żeby Niemcy uznały swoją odpowiedzialność. (Oklaski) Ale nawet jeśliby kierować się filozofią pana ministra, wejść w ten sposób myślenia, jeśli chodzi o kreatywne rozwiązanie, to jakie to rozwiązanie zaproponowali Niemcy? Żadnego. Nawet według pana własnych i ustanowionych przez pana zasad w stosunkach polsko-niemieckich ponieśliście porażkę. No bo czy odpowiedzią ma być ten głaz postawiony w centrum Berlina, który jest tak naprawdę kpiną z polskich ofiar II wojny światowej? (Oklaski)
        Następnie mamy działalność pełnomocnika pana ministra ds. relacji polsko-niemieckich, która w zasadzie zasługiwałaby na osobne omówienie. Fakt powołania pana Ruchniewicza na szefa Instytutu Pileckiego jest po prostu smutnym żartem, zwłaszcza w kontekście ostatnich doniesień medialnych, że pan Ruchniewicz miał argumentować odwołanie konferencji o odzyskiwaniu dzieł sztuki utraconych przez Polskę w czasie II wojny światowej tym, że polska prezydencja to nie czas na poruszanie tematu zagrabionych dzieł sztuki, bo byłoby to niewygodne dla Niemiec.
        (Minister Spraw Zagranicznych Radosław Sikorski: Nieprawda.)
        Cytuję pana własne słowa z dokumentu, który przekazał pan posłom: jako sukces... Cytuję: doprowadziliśmy do utworzenia dowództwa NATO ds. szkolenia bojowego, wsparcia i pomocy siłom zbrojnym w Ukrainie z siedzibą w Wiesbaden.
        (Minister Spraw Zagranicznych Radosław Sikorski: Centrum NATO-wskie w Bydgoszczy.)
        Szanowni Państwo! Każdy może sprawdzić, dalibóg, że Wiesbaden nie leży na terenie Polski, a leży na terenie Niemiec, więc chwalenie się sukcesami, że coś powstało na terenie Niemiec, do mnie nie przemawia. (Oklaski)
        (Minister Spraw Zagranicznych Radosław Sikorski: Bydgoszcz.)
        Dzisiaj dowiadujemy się, że polska Straż Graniczna przyjmuje jeszcze na terenie Niemiec nielegalnych migrantów, tych, których Niemcy wysyłają nam w ramach tzw. procedury zawracania. Nie reagujemy na zamknięcie granic przez Niemcy. Z polskiej Straży Granicznej uczyniliście Ubera, który dowozi do Polski nielegalnych migrantów. (Oklaski)
        Szanowni Państwo! Jedyne, na co ten rząd zasługuje, jeśli chodzi o ocenę zarówno jego polityki zagranicznej, jak i wielu innych aspektów działania, to dymisja. (Oklaski) Dlatego klub Prawa i Sprawiedliwości będzie wnosił o odrzucenie informacji ministra spraw zagranicznych. Dziękuję uprzejmie.
 Dziękuję.
        Panie Marszałku! Muszę skorzystać z tej możliwości, chociaż akurat sama idea refleksji, którą pani poseł proponowała, jest czymś właściwym. Ta refleksja powinna towarzyszyć tej stronie sali, bo muszę powiedzieć, że rzadko widzi się taki cynizm i taką hipokryzję, żeby próbował pouczać Wysoki Sejm szef klubu, którego premier w swoim wniosku o wotum zaufania z tej mównicy cytował list pożegnalny biednego, cierpiącego człowieka, który popełnił samobójstwo. (Oklaski) Jeżeli ktoś cynicznie wykorzystuje śmierć i cierpienie, to właśnie robicie to wy tego typu działaniami. Zastanówcie się nad sobą.
  Szanowna Pani Marszałek! Szanowni Państwo! Zacznę od tego, przedstawiając stanowisko klubu w sprawie zmiany ustawy o umowach międzynarodowych, że gdybyśmy my w Prawie i Sprawiedliwości byli tacy jak państwo, gdybyśmy chcieli być taką opozycją, jaką państwo byliście przez ostatnie 8 lat, to mówilibyśmy dzisiaj o lex polexit, mówilibyśmy o zagrożeniu wyjściem Polski z Unii Europejskiej i pytalibyśmy, czy wnioskodawcy chcą wyprowadzić Polskę z Unii Europejskiej (Oklaski), bo przecież specjalnie chyba po to poruszają ten temat i zmieniają ustawę. Ale my nie jesteśmy tacy jak wy i będziemy pracować merytorycznie.
        Moja szanowna przedmówczyni, przedstawiając stanowisko wnioskodawców, używała hasła: polityczna demagogia. Pani poseł, my doskonale wiemy, że ta ustawa jest li tylko kampanijnym zagraniem Szymona Hołowni. Składacie ją wyłącznie po to, żeby używać tego w kampanii, i jeżeli gdzieś widzimy polityczną demagogię, to właśnie w tym miejscu. Ale klub Prawa i Sprawiedliwości nie będzie przeciw, my nie złapiemy się w pułapkę, którą na nas zastawiacie. Muszę tylko powiedzieć, że zdumiewa mnie koncepcja wprowadzenia do ustawy dwóch referendów, to jest nie tylko referendum ogólnokrajowego w sprawie ewentualnej decyzji, której nikt dzisiaj nie proponuje, o wyjściu Polski z Unii Europejskiej, lecz także kolejnego referendum - o ewentualnych warunkach tego wyjścia. Muszę powiedzieć: najlepsze tradycje z czasów próby uchwalania konstytucji Unii Europejskiej, kiedy również w niektórych krajach głosowano do skutku. To może w ogóle, szanowni państwo, zapiszecie w tej ustawie, że jest referendum, ale głosujemy tak długo, aż Polacy zagłosują w sposób, który spodoba się wnioskodawcom tej ustawy? Muszę tylko wyrazić żal, naprawdę głęboki żal, że 1,5 roku temu państwo nie byli tak wielkimi entuzjastami referendów, jakimi jesteście dzisiaj. Szkoda, że nie namawialiście razem z nami Polaków do udziału w referendum w 2023 r. Nie mielibyśmy dzisiaj problemu z paktem migracyjnym, nie mielibyśmy dzisiaj nielegalnych migrantów przywożonych przez niemieckie służby do Polski. No ale wtedy referendum wam się nie podobało.
        Skoro już mówimy o kwestiach unijnych, to trzeba powiedzieć, że cała unijna aktywność koalicji 13 grudnia to kpina. A już na bezobjawową prezydencję, którą podobno Polska sprawuje, brakuje słów. Nie ma szczytu, który organizował każdy kraj sprawujący prezydencję. Inni podejmują za nas decyzje. Mimo że rząd Prawa i Sprawiedliwości planował szczyt Unia Europejska - Stany Zjednoczone, zastanówmy się, czy w dzisiejszej sytuacji nie byłby on potrzebny, to Donald Tusk z niego rezygnuje, musi go tutaj zastępować włoska premier Georgia Meloni. Za to zgadzacie się na pozbywanie się elementów polskiej suwerenności i ograniczanie jej, ograniczanie chociażby możliwości decydowania o naszej obronności. Chcecie wytransferować decyzje dotyczące polskiego wojska do Brukseli i Berlina. Co więcej, wasz minister sprawiedliwości akceptująco komentuje słowa rzecznika Trybunału Sprawiedliwości Unii Europejskiej, który jest oburzony tym, że polski Trybunał Konstytucyjny uznał wyższość polskiej konstytucji nad prawem unijnym. No to może was zaskoczę. Ustawa, nad którą procedujemy, nosi tytuł: o zmianie ustawy o umowach międzynarodowych. Jak sami widzicie w traktacie unijnym, kwestia członkostwa Polski w Unii Europejskiej jest regulowana umową międzynarodową. A co mówi konstytucja, jeśli chodzi o źródła prawa? Art. 91: Umowa międzynarodowa ratyfikowana za uprzednią zgodą wyrażoną w ustawie ma pierwszeństwo przed ustawą, jeśli ustawy tej nie da się pogodzić z umową. Ale nie ma w konstytucji ani słowa o tym, żeby umowa międzynarodowa, a więc również traktat dotyczący członkostwa Polski w Unii Europejskiej, miała pierwszeństwo przed polską konstytucją. (Dzwonek) Może przynajmniej taki będzie efekt tej ustawy, że przeczytacie ten fragment konstytucji i czegoś się dowiecie. Dziękuję bardzo. (Oklaski)
Panie Marszałku! Wysoka Izbo! Żałuję, że pan premier stracił już zainteresowanie i nas opuścił. Najpierw należy zadać sobie pytanie, kto tutaj sobie urządza kpiny. Bo marszałek Hołownia informował posłów, że zaprosił premiera, żeby zdał relację ze szczytu europejskiego, a pan premier powiedział, że nie będzie Wysokiej Izby tym zanudzał. Czy pan marszałek Hołownia żartuje sobie z posłów, czy premier żartuje sobie z marszałka Hołowni?
        (Poseł Paweł Suski: Słabe.)
        Ale cieszę się, że pan premier Tusk w końcu zrozumiał wagę sojuszu Polska - USA, bo jego tweety, jego wypowiedzi sprzed kilku dni o tym nie świadczyły. Niech jeszcze wezwie do tego swoich posłów, np. posła Giertycha, który w jakoś dziwnie rozumianej zemście wzywał do tego, żeby nie kupować amerykańskiego sprzętu.
        Słyszeliśmy też o półmilionowej armii. To może warto poinformować ministra Siemoniaka, który jeszcze 1,5 roku temu mówił, że Polska nie ma (Dzwonek) potencjału demograficznego do budowy 300-tysięcznej armii. A więc mniej słów i do roboty. (Oklaski)
   Dziękuję.
        Pani Marszałek! Szanowni Państwo! Kiedy słyszymy, że rząd kieruje do Sejmu ustawę dotyczącą systemu wizowego, w swojej naiwności mamy nadzieję, że będzie to dotyczyło niedawnej afery wizowej na Filipinach, o której jeden z głównych programów informacyjnych donosił, że próbuje się uzyskiwać łapówki po to, żeby można było umówić się na spotkanie w polskim konsulacie. Tak samo działo się w Łucku za pierwszego Sikorskiego w MSZ. Ale nie, państwo mówicie o studentach. Państwo próbujecie dalej okłamywać Polaków, mówiąc o rzekomych aferach wizowych za czasów Prawa i Sprawiedliwości. Kiedy doszło do drobnych nieprawidłowości za rządów Prawa i Sprawiedliwości, to służby je wykryły i zatrzymały sprawców. Co wy zrobiliście w sprawie afery wizowej na Filipinach? (Dzwonek) Nic. (Oklaski)
Panie Marszałku! Wysoka Izbo! Ten projekt uchwały dotyczy sprawy bardzo istotnej, ponieważ Gruzini walczą o swoją transatlantycką, europejską przyszłość. Ale ten projekt uchwały jest projektem miałkim i pozbawionym konkretów. Złożyliśmy na posiedzeniu komisji propozycję, by rząd podjął skuteczne działania na forum międzynarodowym, m.in. w kierunku objęcia sankcjami osób odpowiedzialnych, objęcia sankcjami przyjaciół Putina. Wy się na to nie zgodziliście. Ta uchwała w tej formule to wyraz dezercji państwa polskiego z roli przewodniej w całym regionie. Kiedyś to Polska była pierwsza w sprawach Gruzji. Dość przypomnieć, że słynne ostrzeżenie śp. prezydenta Lecha Kaczyńskiego wybrzmiało właśnie w Tbilisi. Ostrzeżenie, które zostało zignorowane przez wielu w Europie, również przez tych zasiadających dzisiaj w ławach rządowych, czego skutki widzimy na Ukrainie. (Dzwonek) Szkoda, że nie stać was na porządną uchwałę, która wzywa do działania. Lepszy rydz niż nic, więc ją poprzemy. Ale ważne, żeby to wybrzmiało: nie chcecie konkretnych działań wobec przyjaciół Putina działających w Gruzji. Dziękuję. (Oklaski) Dziękuję bardzo.
        Gwoli sprostowania...
        (Głos z sali: Jakiego sprostowania?)
        ...nie było naszą intencją, panie pośle, wbijanie żadnych szpilek, nie było żadnych złośliwości. Chcieliśmy dać polskiemu rządowi narzędzie, mocny mandat do występowania w tej sprawie, chcieliśmy zawrzeć apel i poparcie polskiego Sejmu, żeby móc upominać się o Gruzję.
        (Poseł Jakub Rutnicki: Będzie, będzie. Na Węgry...)
        Ale skoro dzisiejsze władze Gruzji zapowiadają delegacje partii opozycyjnych, to może wam się to podoba. (Oklaski)
        (Głos z sali: Brawo!)
  Szanowna Pani Marszałek! Wysoka Izbo! Na początku zaznaczę, że jak trafnie zauważył mój przedmówca, tajemniczym zbiegiem porządku obrad procedujemy w nieco odwrotnej kolejności, to znaczy najpierw procedujemy nad decyzją o wypowiedzeniu porozumienia, które jest logicznym następstwem umowy międzynarodowej, o której debatować będziemy dopiero za chwilę.
        (Głos z sali: Ha, ha, ha!)
        Zatem żeby nie zdradzać, nie robić spojlerów, ograniczę się tylko do tego, że zakładam, że umowę wypowiemy. W związku z tym logiczne jest również poparcie wypowiedzenia tego porozumienia, co klub Prawa i Sprawiedliwości uczynić zamierza. Dziękuję serdecznie. (Oklaski)
Dziękuję bardzo.
        Szanowna Pani Marszałek! Przechodzimy do kwestii zasadniczej, czyli propozycji ustawy o wypowiedzeniu członkostwa Polski w organizacji Intersputnik. Faktycznie jest to pokłosie czasów dawno już przebrzmiałych, efekt tego, że Polska niestety w 1945 r. znalazła się po złej stronie żelaznej kurtyny. Nie mieliśmy wyjścia. Wówczas PRL został członkiem organizacji Intersputnik tworzonej pod auspicjami Związku Radzieckiego, będącej odpowiedzią na podobne działania po stronie państw Zachodu. Ta organizacja była skupiona głównie na kwestiach komunikacji satelitarnej. Oczywiście, jak wszystkie organizacje wówczas, a później organizacje, które kontynuowały swoje działania pod auspicjami Rosji, nie jest pozbawiona tych związków, które są charakterystyczne dla Federacji Rosyjskiej. W związku z tym ta decyzja o wystąpieniu jest decyzją słuszną. Tym bardziej dziś, kiedy mamy wojnę, mamy agresję fizyczną, bezpośrednią wojnę Rosji przeciwko Ukrainie. W związku z tym to popieramy. Myślę, że mamy szansę na jednomyślne poparcie tej decyzji. Ta organizacja już dzisiaj, również w takich codziennych kwestiach, w żaden sposób nie przynosi Polsce żadnych korzyści. Żadna Polska instytucja czy spółka nie korzysta w zasadzie z jej zasobów, z jej środków. W związku z tym jest to nie tylko słuszna decyzja, ale jest to decyzja, która nie jest w żaden sposób problematyczna z punktu widzenia komunikacji, z punktu widzenia wykorzystania satelitów. Tak jak powiedziałem, klub Prawa i Sprawiedliwości będzie popierał tę decyzję. Dziękuję bardzo.
Szanowny Panie Marszałku! Wysoka Izbo! Mówimy o ustawie, która zmienia zasady funkcjonowania służby zagranicznej. Zmienia też jedną inną ustawę, ale skupmy się na służbie zagranicznej. A skoro służba zagraniczna, to warto powiedzieć kilka słów o polskiej dyplomacji w ogóle, bo ostatnie dni pokazały, z czym i z kim mamy do czynienia. Nasze asy dyplomacji zajmują się dzisiaj desperackim kasowaniem tweetów, w których obrażały nowo wybranego prezydenta Stanów Zjednoczonych. Ale płonne nadzieje, bo tak się składa, że właściciel portalu Twitter pracuje z Donaldem Trumpem. A więc myślę, że można te wpisy zostawić, bo to nie zrobi specjalnej różnicy.
        To, co się dzieje, to, jak kompletnie nieodpowiedzialnie przez ostatnie miesiące i lata o potencjalnym prezydencie naszego największego transatlantyckiego partnera wypowiadał się premier, wypowiadał się minister spraw zagranicznych, wypowiadali się inni politycy partii rządzącej, pokazuje, że mamy do czynienia z kompletną ignorancją, z chłopcami w krótkich spodenkach, którzy nie potrafią wyciągnąć wniosków i nie potrafią przewidzieć efektów swoich działań. Nie wiem, jak to jest możliwe w tym kontekście, że udało wam się wmówić części Polaków, że macie w ogóle jakieś pojęcie o prowadzeniu polityki zagranicznej. Dość przywołać wypowiedź premiera Tuska z zeszłego roku, w której oskarżał Donalda Trumpa o związki z rosyjskim wywiadem. A wczoraj, pytany o to przez jedną z dziennikarek, udawał, proszę wybaczyć, głupiego i twierdził, że nigdy nic takiego nie powiedział. Może byłoby najlepiej, żeby pan premier wziął sobie do serca komentarz swojej małżonki, którym sam był kiedyś łaskaw podzielić się w mediach społecznościowych. Pani Małgorzata Tusk miała powiedzieć, że jeden Donald to wystarczy. Inny przykład: błazenada ze zdjęciem, na którym udaje, że strzela świeżo wybranemu prezydentowi Stanów Zjednoczonych w plecy. Najwyraźniej był z tego zdjęcia tak dumny, że umieścił je we własnej książce o dość przewrotnym tytule: ˝Szczerze˝. To jest zachowanie, które licuje z klasowym błaznem, który chce znaleźć uznanie u kolegów, których szanuje, a nie z szefem Rady Europejskiej, nie z szefem polskiego rządu.
        Następny jest szef polskiej dyplomacji. W ˝Faktach po Faktach˝ jakiś czas temu stawiał tezy, że Donald Trump znajdzie azyl polityczny w Moskwie, nazywał go protofaszystą, a dzisiaj desperacko odcina się od swojej własnej żony. Kandydat na szefa placówki w Waszyngtonie - spuśćmy zasłonę milczenia na to, co wypisywał o obecnym prezydencie Stanów Zjednoczonych. I to nie chodzi o to, że ktoś ma popierać tę czy inną partię w Stanach Zjednoczonych. Podstawowa logika i podstawowa odpowiedzialność za słowo nakazywałyby, żeby po prostu czasami ugryźć się w język, bo nigdy nie wiadomo, z kim przyjdzie prowadzić relacje dyplomatyczne.
        To wszystko, o czym mówię, byłoby nawet zabawne, gdyby nie fakt, że państwo z koalicji rządzącej nie siebie ośmieszają, ale polskie państwo. Co więcej dzieje się w polskiej dyplomacji? Wojna z prezydentem, masowe ściąganie do Polski - bo przecież nie odwoływanie wbrew temu, co nam się próbuje powiedzieć, bo to jest wyłącznie prerogatywa prezydenta, tak jak powołanie ambasadora - ambasadorów, szefów placówek, co obniża relacje z naszymi partnerami. W tych trudnych czasach nie mamy ambasadora w Waszyngtonie, nie mamy ambasadora w Kijowie. To jest przecież skrajna nieodpowiedzialność. A kogo nam się proponuje? Proponuje nam się absolwentów moskiewskiej uczelni MGIMO, sowieckiej kuźni kadr. To jest skandal. W ustawie, o której dzisiaj rozmawiamy, rząd Prawa i Sprawiedliwości zapisał, że żaden absolwent MGIMO nie może być w służbie zagranicznej. Dzisiejszy rząd cofa te reformy.
        (Głos z sali: Skandal!)
        Warto zapytać, jakie sukcesy czy jakie osiągnięcia polska dyplomacja (Dzwonek) miała przez ostatni rok. Donald Tusk, którego nikt miał nie ograć w Europie, nie potrafił załatwić tego, żeby wydatki na naszą obronność nie były wliczane do europejskiego deficytu. Ustawa cofa reformę, wprowadza niepotrzebne zmiany, jak chociażby dotyczące ambasadora tytularnego. W tej sytuacji klub Prawo i Sprawiedliwość będzie głosował przeciwko. Dziękuję serdecznie. (Oklaski)
 Szanowny Panie Marszałku! Wysoka Izbo! Proponuję, żeby komisja, której przewodniczy pan poseł Petru, pracowała nad tym projektem w najbliższą Wigilię i żeby zobowiązać komisję do tego, żeby wyrobiła się z zakończeniem prac przed świętem sześciu króli. (Oklaski)
        Ale oczywiście mało poważne jest powierzanie prac nad tak ważną dla obywateli ustawą jej zapiekłemu przeciwnikowi. Apelowałbym do pana marszałka, żeby jednak nadać normalny tryb prac nad tą ustawą. Dziękuję bardzo. (Oklaski)
 Panie Marszałku! Wysoka Izbo! Postaram się szybko zabierać głos, chociaż myślę, że pan marszałek może nas nieco nie doceniać, uważając, że ustawa o ratyfikacji protokołu między rządem RP a OBWE nie dałaby nam asumptu do znalezienia punktów spornych. Ale myślę, że tym razem tego panu marszałkowi oszczędzimy.
        Co kryje się pod tym przydługim tytułem? Chodzi o to, żeby zapewnić przedstawicielom, pracownikom jednej z instytucji OBWE - biura praw człowieka, status zbliżony do statusu dyplomatycznego. To jest standardowa, techniczna ustawa. Większość pracowników tego typu instytucji cieszy się takim statusem. Mówiła o tym pani poseł sprawozdawca. To, że ODIHR ma siedzibę w Warszawie, zostało ustalone w latach 90. i jest z punktu widzenia Polski istotne i dość prestiżowe w tym małym światku multilateralizmu, dlatego warto o tym pamiętać.
        Tak jak mówiłem, sama ustawa jest techniczna, więc może dwa słowa o tym, czym ODIHR się zajmuje. Zajmuje się m.in. monitoringiem i obserwacją wyborów. To jest istotny element tej działalności. Posłowie, członkowie naszego Sejmu w ramach Zgromadzenia Parlamentarnego OBWE również w takich misjach obserwacyjnych uczestniczą. Dwie najbliższe odbędą się już w te niedziele. To wybory w Mołdawii i 26 za tydzień wybory w Gruzji, niezwykle istotne z punktu widzenia naszego szeroko pojętego regionu. W obu krajach mamy do czynienia z sytuacją, w której siły prozachodnie są... Tu pan poseł kręci głową, ale to w najszerszym tego słowa znaczeniu. Mamy tam jednak dość jasne rozróżnienie: albo promoskiewskie, albo prozachodnie. Dlatego warto przyglądać się wynikom tych wyborów. Warto wysyłać tam obserwatorów, żeby zminimalizować ryzyko cudów nad urną. Decydować będą mieszkańcy tych krajów, ale chcielibyśmy, żeby szli oni drogą Zachodu, specjalnie nie wymieniam tutaj tych czy innych organizacji, ale chodzi o Zachód, tę część cywilizacji, której my jesteśmy częścią, nie cywilizacji, której częścią jest Rosja. To jest chyba w moim przekonaniu najistotniejsza rola ODiHR-u.
        Klub Prawa i Sprawiedliwości będzie oczywiście popierał tę ustawę. Dziękuję serdecznie. (Oklaski)
 Dziękuję bardzo.
        Panie Marszałku! Muszę być przeciwny, bo to jedyna szansa, żeby pewne rzeczy wybrzmiały z tej mównicy. Uważam, że ta przerwa, informacja powinna być szersza i obejmować kwestię, o której mówił pan poseł Dziedzic, zatroskany o los spółek Skarbu Państwa. Wczoraj dowiedzieliśmy się, że nominat tej władzy, tłusty kot Tuska, prezes PZU Ukraina, został zatrzymany za posiadanie narkotyków.
        (Głosy z sali: Uuu...)
        (Głos z sali: Hańba!)
        Pies wykrył u niego narkotyki, kiedy mężczyzna przekraczał granicę. To są wasze kadry. Kogo wy umieszczacie w spółkach Skarbu Państwa: dilerów czy ćpunów? Szanowni państwo, każdy kolejny dzień przynosi nowe rewelacje. Dzisiaj dowiadujemy się, że Urszula Rogóż-Bury, żona byłego posła Jana B., oskarżonego o korupcję, została wicedyrektorem KOWR w Rzeszowie.
        (Głos z sali: Skandal!)
        (Głos z sali: Hańba!)
        Partyjniactwo, kompromitacja i człowiek, który przemyca narkotyki. Tak wygląda polityka tego rządu w odniesieniu do spółek Skarbu Państwa. (Oklaski)
        (Poseł Barbara Bartuś: I jeszcze straty w spółkach Skarbu Państwa.)
  Szanowna Pani Marszałek! Wysoka Izbo! Zacznę od tego, że jedna minuta na pytanie w tak ważnej sprawie to kpina i pani doskonale o tym wie, pani marszałek.
        (Głos z sali: To wystarczy.)
        Mam tutaj raport Ośrodka Studiów Wschodnich, ośrodka analitycznego polskiego rządu. Czytamy w nim: Działania władz czeskich pozytywnie wyróżniają się na tle innych państw regionu. Szybkie opróżnienie zbiorników retencyjnych 11-13 września, wyprzedzające decyzje o ewakuacji mieszkańców i placówek, wczesne i kompleksowe informacje poprzedzające nadejście fal powodziowych. Doniesienia o zbliżającej się powodzi dużej skali czeski odpowiednich IMiGW przekazał już 10 września rano, w wyniku czego, jak przekonują jego pracownicy, kraj nigdy nie był przygotowany na podobny kataklizm z tak dużym wyprzedzeniem.
        (Głos z sali: W Warszawie jesteś...)
        Jak to możliwe, że dysponując tymi samymi danymi, polski rząd nie przygotował się, a polski premier dezinformował? (Dzwonek) Cytuję OSW po to, żebyście wyciągnęli wnioski, a nie żebyście go zaatakowali, bo to będzie pewnie wasz pierwszy instynkt, tak jak zrobiliście z tym Bogu ducha winnym chłopakiem, którego dom zalała powódź. Napisał na Facebooku...
        Wicemarszałek Dorota Niedziela:
        Dziękuję, panie pośle.
        Poseł Radosław Fogiel:
        Ostrzegał przed szabrownikami, a wyście wysłali do niego policję. Wstyd. (Oklaski)
    Szanowna Pani Marszałek! Wysoka Izbo! Od wczoraj słyszymy zupełnie niezrozumiały festiwal samozachwytu. Skąd to przekonanie? Skąd ta satysfakcja? To jak w tej anegdocie: Kumie, chwalą nas. No a kto? No my was, a wy nas. Ministrowie wczoraj wzajemnie poklepywali się po plecach. Dzisiaj słyszymy wystąpienia przedstawicieli koalicji rządowej mówiących o tym, jak było świetnie. Skoro było tak świetnie, to skąd te ofiary? Skąd zalane domy? Skąd relacje samorządowców i mieszkańców zalanych terenów, że był brak komunikacji, chaos i kompletne nieprzygotowanie do tego wszystkiego?
        Wydaje się, że państwo wymyślili swego rodzaju perpetuum mobile. Jedne posłanki Platformy Obywatelskiej protestują przeciwko inwestycjom przeciwpowodziowym, a inne z mównicy ubolewają nad (Dzwonek) tym, że się na nie czeka. A inwestycje można wymieniać w nieskończoność. Kończy się czas, ale powiem: chociażby stopień wodny w Malczycach, wał przeciwpowodziowy Sartowice-Nowe, zabudowy regulacyjne w Górkach Małych, Brenne i tak można godzinami wymieniać inwestycje zrealizowane przez rząd Prawa i Sprawiedliwości. Dziękuję. (Oklaski)
Szanowny Panie Marszałku! Wysoka Izbo! Oto najnowsze notowanie listy przebojów koalicji 13 grudnia w kwestii migracji. Miejsce trzecie: Wpuśćcie w końcu tych ludzi do Polski. Kim są, ustali się później - poseł Iwona Hartwich. Miejsce drugie: Jako kraj jesteśmy przygotowani na każdą liczbę - minister Cezary Tomczyk. I miejsce pierwsze: To są biedni ludzie, którzy szukają swojego miejsca na ziemi - to są słowa Donalda Tuska, kiedy rozpoczynał się atak na polską granicę. Dla koneserów jest jeszcze wersja zremiksowana, gdzie słychać szloch marszałka Hołowni, bo to Polska 2050 organizowała na portalu Pomagam.pl zbiórkę w październiku 2021 r. na wsparcie tych, którzy nielegalnie chcieli przekraczać polską granicę. Jesteście (Dzwonek) bandą hipokrytów (Oklaski), którzy wykorzystywali atak na polską granicę do celów politycznych. Przeproście i zmieńcie swoje postępowanie. (Oklaski)
   Szanowny Panie Marszałku! Wysoka Izbo! Pan premier Kosiniak mówił, apelował o współpracę w kwestii bezpieczeństwa, ale do tego, panie premierze, potrzebna jest wiarygodność. A jak można mówić o wiarygodności, jak można mówić o współdziałaniu, jeżeli premier polskiego rządu wprowadza z tej mównicy chaos, rzuca nieprawdziwe oskarżenia, wszystko zgodnie z oczekiwaniami naszego wschodniego wroga? Sam pan powiedział w jednym ze swoich dzisiejszych wystąpień: dzielenie wspólnoty narodowej zagraża bezpieczeństwu. Niech pan to przekaże Donaldowi Tuskowi.
        Oczywiście rozumiem desperację ze strony pana premiera. Trzeba jakoś zmazać te wszystkie słowa, które padały chociażby z tej mównicy, o tym, że będziemy współpracować z Rosją taką, jaka ona jest, że to są biedni ludzie, ale nie róbmy tego kosztem polskiego bezpieczeństwa.
        Macie gotowe umowy, realizujcie je, zwiększcie wydatki (Dzwonek) na obronność do 5% PKB i przedstawiajcie poważne projekty, bo na razie Tarcza Wschód to jest czysta publicystyka. Kontrola poselska w ministerstwie wykazała, że tam nie ma treści. Róbcie poważne rzeczy, a nie wypuszczajcie ministra Siemoniaka, który naoglądał się ˝Shreka˝ i będzie budował bagna i mokradła. Dziękuję serdecznie. (Oklaski)
 Szanowny Panie Marszałku! Po pierwsze, dobrze, żebyśmy sobie wszyscy zdawali sprawę i żeby Polacy sobie zdali sprawę z tego, że to grillowanie najbardziej prorosyjskiego premiera po 1989 r. zawdzięczamy temu, że pan poseł Budka chce sobie robić kampanię wyborczą. Po to wymyślił ten punkt, po to go wprowadził. Nie wiem, czy kierownik będzie zadowolony.
        (Głos z sali: Ha, ha, ha!)
        (Głos z sali: Kierownik.)
        Pan minister Siemoniak mówił coś o aferze mailowej. Czy ma pan na myśli, mówiąc: afera mailowa, sytuację, kiedy przez długie miesiące politycy Platformy Obywatelskiej wykorzystywali ruskie wrzutki publikowane na rosyjskim portalu Telegram, żeby rozpowszechniać je w przestrzeni publicznej?
        (Poseł Marcin Kierwiński: A co z tym zrobiliście? Gdzie jest prokuratura?)
        Tyle osób, tylu posłów Platformy ubolewało nad kondycją służb specjalnych. Panie ministrze, dlaczego i kto podjął decyzję o likwidacji Katedry Służb Specjalnych na Akademii Sztuki Wojennej?
        (Głos z sali: Jedź do Elbląga, tam cię ocenili.)
        Dlaczego osłabiacie polskie służby specjalne? (Dzwonek)
        (Głos z sali: Sukces.)
        I ostatnie zdanie. Przekażcie, proszę, posłowi Szczerbie, bo już nas opuścił - powiedział, że nagle nadszedł lipiec - że lipiec zawsze jest po czerwcu, żeby w tym roku biedak nie był zaskoczony. Dziękuję bardzo. (Oklaski)
        (Głos z sali: Ha, ha, ha!)
 Szanowna Pani Marszałek! Wysoka Izbo! Krótko się odniosę do pana posła Brauna. Rozumiem, że pan poseł zgodziłby się zapewne z tezą, że nie tyle obecność amerykańska co w ogóle istnienie jakiegokolwiek niepodległego, suwerennego państwa w bezpośredniej bliskości Rosji zwiększa ryzyko konfliktu.
        Panie Pośle Braun! Narzekał pan na groteskę, ale nikt pana przecież do wystąpień nie zmuszał.
        (Poseł Grzegorz Braun: Sprostowanie...)
        Ale przechodząc do rzeczy, ubolewam - choć cieszę się z obecności ministra Bartoszewskiego - że pan minister Sikorski nie znalazł czasu na to, żeby wysłuchać całości tej debaty. Trochę jest to brak szacunku wobec tej Izby i wobec nadrzędnej roli parlamentu.
        Całe wystąpienie, którego mogliśmy wysłuchać, było wystąpieniem niestety dość rozczarowującym, minimalistycznym. To był wyraz pozbawionej ambicji, samoograniczającej się polityki zagranicznej. Nie widziałem tutaj planu, nie widziałem wizji polityki, którą prowadzić powinno państwo takie jak Polska - państwo dumne, państwo posiadające odpowiednie zasoby, nie najmniejsze państwo w środku Europy. Mieliśmy za to do czynienia z obsesyjnie antyPiSowską publicystyką, która zajęła dużą część wystąpienia pana ministra, co zupełnie nie licuje z powagą tego, czym powinno być przedstawienie planów i zamierzeń polskiej polityki zagranicznej w nadchodzącym roku. To wszystko doprowadziło do stworzenia pewnej figury chochoła, z którym następnie pan minister bohatersko się rozprawiał.
        Ale kilka uwag również o tym, czego brakowało w naszym przekonaniu, jako Prawa i Sprawiedliwości, w tym wystąpieniu. Mówił pan minister o konieczności wzmacniania Wspólnoty Transatlantyckiej. To po co ciągłe ataki na część amerykańskiej sceny politycznej? My nie mamy tutaj w Europie tego komfortu, żeby decydować, jaka konstelacja polityczna będzie rządzić w Stanach Zjednoczonych. Ale jest w naszym interesie, by stosunki polskoamerykańskie były poprawne, ba, dobre. I nieodpowiedzialne atakowanie części amerykańskiego establishmentu tylko po to, żeby zdobyć poklask kilku możnych w Unii Europejskiej, jest kompletnie nierozsądne i szkodzi polskiemu interesowi.
        W sferze globalnej pan minister albo prześlizgnął się, albo wręcz w ogóle nie zajął się tak istotnymi elementami, regionami jak chociażby Indie, region Indo-Pacyfiku, który również z punktu widzenia strategii bezpieczeństwa urasta dzisiaj do jednego z pierwszorzędnych problemów światowych. Wiemy czy domyślamy się, jakie plany strategiczne ma nasz największy sojusznik, jak to będzie wpływało na Pakt Północnoatlantycki, również na możliwości jego obecności w Europie. Nie usłyszeliśmy nic o polskiej polityce zagranicznej w Afryce, gdzie nasze interesy powinny być reprezentowane. Poprzedni rząd rozpoczął polską obecność w Afryce na zupełnie innym poziomie niż do tej pory.
        (Poseł Marek Rząsa: Na poziomie wiz, na poziomie wiz najlepiej.)
        (Głos z sali: Na poziomie otwierania placówek.)
        (Głos z sali: Z bazaru.)
        Jeżeli pan poseł lubi sobie pokrzykiwać, panie pośle, może pan zapyta ministra Sikorskiego, kiedy zostanie powołany polski ambasador w Rwandzie. Placówka jest gotowa, została ustanowiona przez poprzednika pana ministra. Rwanda jako jeden z nielicznych krajów Afryki np. głosuje wraz ze światem zachodnim w ONZ przeciwko Rosji. Jest to bardzo wartościowa inwestycja z punktu widzenia polskiej polityki zagranicznej.
        Strategia wobec Chin. Usłyszeliśmy raptem kilka ogólników o tym, co powinna, a czego nie powinna Unia Europejska. Ale jaką Polska powinna mieć strategię wobec Chin? W Stanach Zjednoczonych toczy się na ten temat dyskusja, a teraz jest debata dotycząca tak szczegółowych kwestii jak chińskie aplikacje. Co polska dyplomacja ma do powiedzenia na ten temat?
        Milczenie w kwestii najbliższego regionu i naszych najbliższych partnerów. O państwach bałtyckich, kluczowych dla wschodniej flanki NATO z polskiego punktu widzenia, nie usłyszeliśmy nic. Co z Kaukazem Południowym? Co z krajami, które aspirują do Unii Europejskiej, ale równocześnie są w regionalnych konfliktach? Jestem tym bardziej zdumiony, że pan minister Sikorski, oddajmy mu to, jako jeden z pomysłodawców Partnerstwa Wschodniego zdawał się być zainteresowany tym regionem.
        Słyszeliśmy za to dużo o Trójkącie Weimarskim, trójkącie, który sam w sobie, w swojej idei, nie jest niczym złym. Jest pytanie o proporcje, jest pytanie o to, jak do Trójkąta Weimarskiego podchodzimy. Nieprawdą jest, jakoby był to format przez poprzedni rząd zaniedbany. Tylko w zeszłym roku odbyły się dwa szczyty w formacie weimarskim, również z udziałem prezydenta. Tylko mam niestety przekonanie, że Trójkąt Weimarski w optyce dzisiejszych władz to swego rodzaju koncert mocarstw, może recital mocarstw, biorąc pod uwagę jego zakres, gdzie Polska jest traktowana jako listek figowy dla naszej części Europy, a rządzący cieszą się, że są doproszeni do stołu, gdzie zapadają ich zdaniem decyzje, tylko bez ich obecności, bez ich wkładu. Jako Prawo i Sprawiedliwość w swojej polityce zagranicznej nie unikaliśmy tego formatu, jak już wspomniałem, ale traktowaliśmy go jako forum wymiany idei, jako klub dyskusyjny, gdzie mogliśmy przedstawiać nasz punkt widzenia, a nie otrzymywać wytyczne.
        Ostatnia sprawa, o której pan minister mówił, to kwestie infrastrukturalne, organizacyjne w Ministerstwie Spraw Zagranicznych. Mam nadzieję, że te szumne zapowiedzi znajdą odzwierciedlenie w działaniach, bo poprzednia ministerialna funkcja Radosława Sikorskiego wsławiła się wyłącznie likwidacją placówek. Chciałbym w takim razie usłyszeć, jakie nowe placówki będą otwierane, jakie będą remontowane, gdzie będą dokonywane zakupy nieruchomości pod polskie placówki, bo polska dyplomacja tego wymaga.
        I na zakończenie. Pan minister był łaskaw powiedzieć o toczącej się od 2 lat wojnie na Ukrainie. Myślę, że wielu z nas na tej sali zgodzi się, że ta wojna toczy się dużo dłużej, że rozpoczęła się co najmniej w 2014 r. aneksją Krymu. Nie dziwię się, że pan minister stara się o tym nie pamiętać, biorąc pod uwagę, co wtedy mówił, biorąc pod uwagę jego słynne słowa: podpiszcie albo wszyscy będziecie martwi, biorąc pod uwagę politykę jego ówczesnego rządu wobec Wschodu. W tym samym kontekście pan minister tutaj powiedział, że musimy stanąć w prawdzie. Tak, panie ministrze, musimy stanąć w prawdzie, musimy stanąć w prawdzie z tym, jaką politykę pan również firmował. Bo padały tu oskarżenia niegodne i niemające nic wspólnego z faktami. Czy w ramach tego stanięcia w prawdzie serial ˝Reset˝ zniknął z przejętych mediów publicznych? Jest niedostępny, bo pokazywał, jak błędną politykę, żeby nie określić tego mocniej, wobec Rosji prowadził Donald Tusk z Radosławem Sikorskim? Czy nie kto inny jak Radosław Sikorski, dzisiaj próbujący kreować się na antyrosyjskiego jastrzębia, wchodził w dywagacje, że przecież Putin to nie Stalin? Mówił Radosław Sikorski: jeśli morduje, to detalicznie, a nie hurtowo. Mając takie wypowiedzi na swoim koncie, na miejscu pana ministra byłbym dużo bardziej zachowawczy, jeżeli chodzi o to, co pada z tej mównicy. Dziękuję serdecznie. (Oklaski)
  Dziękuję bardzo, panie marszałku.
        Mam dokładnie taki zamiar, jak pan marszałek zapowiedział. Przed nami projekt ustawy o zmianie zakresu obowiązywania Traktatu o konwencjonalnych siłach zbrojnych w Europie, podpisanego w Paryżu dnia 19 listopada 1990 r. Traktat ten jest jednym z elementów, które powstały w ramach kończącej się zimnej wojny. Jest to traktat, który obejmował z jednej strony państwa zachodnie, a z drugiej strony państwa byłego Układu Warszawskiego, miał doprowadzić do deeskalacji, do zmniejszenia arsenałów broni konwencjonalnej w Europie.
        W zeszłym roku, w roku 2023, traktat ten jednostronnie wypowiedziała Rosja. Wcześniej oczywiście go złamała, rozbudowując arsenał, atakując Ukrainę. W związku z tym dalsze jednostronne stosowanie tego traktatu przez państwa sygnatariuszy, w tym Polskę, nie tylko było pozbawione racjonalności, ale wręcz byłoby niebezpieczne dla naszego kraju i innych krajów sygnatariuszy, ponieważ traktat przewiduje np. wzajemne inspekcje - w tym wypadku byłyby one jedynie po stronie Polski - czy informowanie o zwiększaniu zasobów broni konwencjonalnej. W sytuacji kiedy Rosja jest agresorem, kiedy formułuje groźby pod adresem również Polski, nie jest racjonalne stosowanie tego traktatu, dlatego państwa NATO po negocjacjach, po ustaleniach wspólnie podjęły decyzję o zawieszeniu stosowania tego traktatu. To jest dobra decyzja. Klub Parlamentarny Prawo i Sprawiedliwość będzie głosował za.
        Korzystając z okazji, warto zauważyć, że jest też inna umowa międzynarodowa, która dzisiaj jest faktycznie nieobowiązująca, czyli akt stanowiący NATO-Rosja. Chciałbym z tego miejsca zaapelować do rządzących, żeby zrobili wszystko, żeby ta umowa została uznana za niebyłą, żeby została wypowiedziana, żeby Pakt Północnoatlantycki podjął decyzję o wypowiedzeniu aktu stanowiącego NATO-Rosja. Mimo że jest on praktycznie martwy, są kraje członkowskie, np. Niemcy, które uznają, że jednak należy brać pod uwagę to, że taka umowa istnieje. W ich przekonaniu to w pewien sposób ogranicza możliwości działania, również związane ze wsparciem walczącej Ukrainy. Dlatego przed zbliżającym się w tym roku waszyngtońskim szczytem NATO apeluję, zachęcam rząd, zachęcam premiera, zachęcam ministra obrony narodowej do tego, żeby przekonywać sojuszników, żebyśmy pozbyli się tego kolejnego reliktu zimnej wojny i pewnego warunkowego podejścia Rosji do rozszerzenia NATO, czyli właśnie aktu stanowiącego NATO-Rosja. Mam nadzieję, że w Waszyngtonie będziemy mogli wszyscy jako członkowie NATO taką decyzję podjąć. Bardzo dziękuję, szanowny panie marszałku. (Oklaski)