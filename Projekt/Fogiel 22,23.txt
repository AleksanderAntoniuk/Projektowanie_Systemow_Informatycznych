Szanowna Pani Marszałek! Wysoka Izbo! Mam przyjemność przedstawić stanowisko Klubu Parlamentarnego Prawo i Sprawiedliwość w sprawie projektu uchwały dotyczącego obcej ingerencji w proces wyborczy w Polsce. Na tym się skupię, bo to są sprawy ważne dla Polski. Pozwolą państwo, że ten popis buty, chamstwa, prostactwa i ignorancji pozostawię bez komentarza.
        Mamy do czynienia z sytuacją, chciałbym powiedzieć, bezprecedensową, ale to już któryś kolejny raz politycy Europejskiej Partii Ludowej, przedstawiciele Niemiec w tym gremium, próbują pouczać Polskę, próbują mówić Polakom, jak mają głosować, próbują wpływać de facto na polski proces wyborczy. Ja wierzę, że Polacy są oczywiście dużo mądrzejsi i nie będą kierować się głosem pana Webera.
        (Poseł Sławomir Nitras: Grupa Webera to jest w Ministerstwie Infrastruktury.)
        Ale to nie w tym rzecz. I też nie w tym rzecz, gdy polityk z jakiejś europejskiej frakcji mówi, komu kibicuje, bo to jest przyjęte w cywilizowanym świecie. Będą tutaj zaraz przywoływać albo już przywoływali, ja ich znam, panią Meloni czy nagrania prezesa Jarosława Kaczyńskiego. Poparcie kogoś jest czymś zupełnie normalnym, ale mówienie, że będzie się budowało zaporę ogniową, mówienie, że się będzie kogoś zwalczać, mówienie, że chce się zastąpić konkretną partię wybraną przez obywateli w konkretnym kraju, to jest już przekroczenie granic i na takie przekroczenie granic polski Sejm godzić się nie może. (Oklaski)
        Przykład z nieodległej przeszłości. Gdy Ursula von der Leyen próbowała mówić Włochom, jak mają głosować, próbowała sugerować, jak mają głosować, wszystkie siły z całej sceny politycznej jednym głosem powiedziały: o tym, kto rządzi we Włoszech, decydują Włosi. Nie słyszałem takich głosów w Polsce. To powinna być naturalna reakcja całej klasy politycznej na niemieckiego czy jakiegokolwiek innego polityka próbującego meblować nam kraj. Jesteśmy demokracją, mamy długie tradycje demokratyczne...
        (Poseł Jakub Rutnicki: To czemu je niszczycie?)
        ...i jeśli ktoś nie rozumie, że młode tradycje demokratyczne ma kraj, który po raz pierwszy konstytucję dostał jako warunek rozmów z ententą po I wojnie światowej, a po raz drugi została mu ona narzucona przez zwycięskich aliantów po przegranej II wojnie światowej, jeżeli ktoś uważa, że przedstawienie takich faktów jest obraźliwe...
        (Poseł Sławomir Nitras: Nieprawda...)
        ...to jest kompletnym ignorantem. Polska ma tradycje demokratyczne...
        (Poseł Sławomir Nitras: Ale inni też mają.)
        ...w Polsce decydują Polacy i Sejm powinien dać temu wyraz.
        Klub Prawa i Sprawiedliwości oczywiście będzie popierać tę uchwałę. (Dzwonek) Dziękuję serdecznie. (Oklaski)
Bardzo dziękuję.
        Pani Marszałek! Mam niewątpliwą przyjemność w imieniu klubu Prawa i Sprawiedliwości wnioskować o informację bieżącą w sprawie, która jest dzisiaj niezwykle aktualna i pojawia się w debacie publicznej, w sprawie, która interesuje Polaków, ale jest również instrumentalnie wykorzystywana przez niektórych polityków do wprowadzania naszych obywateli w błąd.
        (Poseł Mirosława Nykiel: Kłamca!)
        (Poseł Tomasz Szymański: To właśnie robicie.)
        Pojawił się temat obowiązkowej relokacji migrantów, a część naszych konkurentów politycznych, zaniepokojona tym, że Polacy wiedzą - zdradzają to również ich sojusznicy z Europejskiej Partii Ludowej - że w przypadku przejęcia władzy przez główną partię opozycyjną ponownie, tak jak w 2015 r., zgodziliby się na to, żeby Polskę zalać nielegalnymi migrantami, żeby przyjąć założenia dotyczące relokacji migrantów... W związku z tym w głowach naszych konkurentów politycznych pojawił się szatański plan, by stworzyć zasłonę dymną dla tego tematu i straszyć Polaków rzekomym zalewem migrantów. Mamy do czynienia z manipulacją, konfabulacją, fałszywymi informacjami i tworzeniem dezinformacji w strefie publicznej.
        (Poseł Mirosława Nykiel: To wszystko do was się odnosi.)
        Dlatego warto, żeby na tej Izbie...
        (Głos z sali: W tej Izbie.)
        ...przedstawiciele rządu przedstawili informację, jak to rzeczywiście wygląda.
        Odnieśmy się do przykładu. O czym mowa? Lider partii opozycyjnej w jednym z mediów społecznościowych opublikował krótkie nagranie - krótkie, ale pełne kłamstw i obraźliwe dla inteligencji Polaków. Wspomniany lider twierdzi tam, że rząd Prawa i Sprawiedliwości, cytuję, ściągnął 130 tys. migrantów, jeszcze rzekomo z krajów muzułmańskich, z krajów islamskich, do Polski. To pierwsza manipulacja, pierwsze bezczelne kłamstwo. Jest 130 tys. wniosków i zezwoleń na pracę. W żaden sposób nie oznacza to, że te osoby kiedykolwiek trafiły do Polski. Tego typu tezy są kłamliwe i mają wywołać w Polakach niepokój. Dodatkowo jest to straszliwa hipokryzja, bo polityk ten jako przewodniczący Rady Europejskiej chciał karać Polskę za niezgodę na przyjęcie obowiązkowych kwot relokacji.
        Kiedy Polska była atakowana przez Łukaszenkę za pomocą presji migracyjnej, kiedy próbowano do Polski przetransferować z krajów Bliskiego Wschodu, z krajów Afryki nielegalnych migrantów, kiedy polski rząd jasno mówił temu: nie i budował mur, co mówił na ten temat Donald Tusk? Mówił, że to są biedni ludzie, którzy szukają swojego miejsca na świecie. Chciał wpuścić do Polski nielegalnych migrantów ściągniętych przez Łukaszenkę, a teraz próbuje grać na ludzkich emocjach, strasząc legalnie przybywającymi do Polski pracownikami sezonowymi, którzy przyjeżdżają na określony czas. Przedstawicielką Platformy Obywatelskiej jest pani Janina Ochojska, która liczy na to, że mur na granicy polsko-białoruskiej zostanie zburzony. Na kampus polityków związanych z Platformą Obywatelską przyjeżdża pani Kurdej-Szatan, która obraźliwie atakowała polską Straż Graniczną, polskich funkcjonariuszy, którzy wykonywali swój obowiązek wobec Polaków i bronili polskiej granicy.
        Na tym samym wideo, o którym mówię, na tym samym nagraniu mieliśmy już szczyt bezczelności: prognozę na temat potencjalnie składanych wniosków wizowych, przewidywania urzędników na podstawie dotychczasowych doświadczeń, przedstawiono jako liczbę migrantów, którzy rzekomo mają dotrzeć do Polski. (Dzwonek)
        Bardzo proszę przedstawicieli Rady Ministrów o przedstawienie prawdziwej sytuacji. Jak naprawdę wygląda polityka, która zapewnia Polakom bezpieczeństwo? Dziękuję serdecznie. (Oklaski)
Dziękuję bardzo, panie marszałku.
        Trochę podsumowania tej debaty, chociaż przed chwilą wypowiedź pana posła Krutula sprawiła, że w nieco innej kolejności, bo i pan poseł, i pan poseł Dyduch mówili w bardzo podobny sposób, ewidentnie tzw. talking lines dla Lewicy dzisiaj tak wyglądają. Mówią panowie o środkach europejskich, o tym, że powinny do Polski trafić. Zgadzam się. Niestety problemem jest to, że z powodów politycznych są wstrzymywane. Ale kiedy wczoraj grupa europejskich konserwatystów i reformatorów zaproponowała poprawkę do krzywdzącej Polskę rezolucji, którą wasze grupy popierały, poprawkę, gdzie Parlament Europejski miał wezwać do wypłacenia w końcu Polsce należnych środków, to państwo, europosłowie Lewicy, europosłowie Platformy, europosłowie PSL, nie poparliście tej poprawki. Więc proszę ograniczyć tę hipokryzję z mównicy sejmowej, bo kiedy jest okazja do wykazania się, wasi koledzy z ław europarlamentu nie głosują w polskich interesach.
        Słyszeliśmy z tej mównicy cały czas powtarzane kłamstwa, cały czas kłamliwie mylone pojęcia uchodźców, nielegalnych migrantów i pracowników kontraktowych. Mieliśmy nawet sytuację, kiedy diabeł się w ornat ubrał i ogonem na mszę dzwonił: pan poseł Nitras zarzucał innym język rasistowski, podczas gdy jego własny szef jego własnej partii nagrywa filmiki, gdzie atakuje ludzi na podstawie krajów ich pochodzenia lub wyznawanej przez nich religii. Już pominę żenujące żarciki - tak żenujące, że nawet pan poseł opuścił salę, bo było mu wstyd - z nazwisk i pochodzenia nazwisk. Ciekawe, czy pan poseł miałby odwagę, czy jest tylko takim napinaczem z mównicy sejmowej, powiedzieć to samo w oczy swoim klubowym kolegom: pani poseł Lubnauer, panu posłowi Lenzowi, panu posłowi Neumannowi?
        (Głos z sali: Brawo!)
        Czy też by takie żarciki sobie wtedy uskuteczniał? (Oklaski) A najlepszym podsumowaniem ostatniej aktywności Platformy Obywatelskiej jest komentarz - część z państwa pamięta, część z państwa nawet znała - Johna Godsona, pochodzącego z Nigerii, swego czasu posła Platformy Obywatelskiej, napisał na Twitterze, publikując archiwalne nagranie: Wystąpienie z Donaldem Tuskiem przed Euro 2012. Wtedy zapewniał i potwierdziłem, że Polska jest bardzo gościnnym krajem dla obcokrajowców.
        Panie Donaldzie! Co się zmieniło, jeżeli były poseł Platformy Obywatelskiej nie wierzy własnym oczom i uszom, słuchając Donalda Tuska, mówi to chyba wszystko.
        Były tu ataki na Orlen, który powadzi największą w Europie petrochemiczną inwestycję i potrzebuje pracowników, a w zasadzie to potrzebuje ich firma Hyundai Engineering, która realizuje tę inwestycję. Były tu ataki na procedury wizowe, na procedury sprawdzające.
        Posłowie mówili o rzeczach, o których nie mają zielonego pojęcia, np. pani poseł Mirosława Nykiel twierdzi, że Czesi złożyli jakiś wniosek i nie mają problemu. Otóż nie, pani poseł. Jedyne, co zrobili Czesi, to na ministerialce dotyczącej paktu migracyjnego poprosili, żeby wpisać do protokołu, że oni by sobie życzyli, żeby takich krajów jak Czechy pakt migracyjny nie obowiązywał. I tyle. Nie ma to żadnych wiążących skutków, o czym zresztą mówiła ostatnio komisarz Ylva Johansson, myląca się we własnych zeznaniach. Raz mówiła, że kraje takie jak Polska nie będą miały żadnych zobowiązań, a później w przypływie szczerości wypsnęło jej się, że jeżeli ktoś nie przyjmuje, jeżeli ktoś nie wykazuje tzw. solidarności, to będzie musiał płacić.
        Można całą debatę podsumować w ten sposób: kiedy jest realne zagrożenie dla Polski, kiedy polska granica jest atakowana przez przysyłanych przez Łukaszenkę nielegalnych migrantów, wtedy Donald Tusk mówi, że to są biedni ludzie, którzy szukają swojego miejsca na świecie, a kiedy nie ma zagrożenia dla Polski, jest cały system, cały proces weryfikacji, to wtedy próbujecie szczuć na tych ludzi i straszyć Polaków. Chcecie przyjmować tych migrantów w ramach systemu relokacji. Zgodziliście się już na to w 2015 r. i zgodzilibyście się ponownie, gdybyście mieli szansę. Chcecie przyjmować tych, którzy przyjechali do Europy nielegalnie i nie pracują (Dzwonek), a straszycie Polaków tymi, o których proszą polscy przedsiębiorcy, polscy rolnicy, którzy przyjeżdżają do pracy na określony czas. Żenujące. (Oklaski) Ale za Prawa i Sprawiedliwości Polska jest i będzie bezpieczna. Dziękuję, panie marszałku. (Oklaski)
        (Poseł Joanna Borowiak: Dokładnie.)
        (Głos z sali: Brawo!)
Bardzo dziękuję.
        Szanowny Panie Marszałku! Wysoka Izbo! Panie Ministrze! Debatujemy dzisiaj nad wnioskiem o wotum nieufności wobec ministra obrony. Zasadnicze tezy tego wniosku można zdezawuować w minutę.
        (Głos z sali: Rakiety nie było.)
        Zaliczyć go należy do kategorii ˝publicystyka˝. Trudno znaleźć tu poważne zarzuty czy udokumentowane fakty, których oczekiwałoby się od dokumentu mającego być przedmiotem parlamentarnej debaty. (Oklaski)
        Główna część tego wniosku to opisy medialne, w żaden sposób niezweryfikowane, i rozmaite spekulacje. Pewnie większość z państwa tego wniosku nie czytała, polecam, zdecydowana większość to cytaty z mediów. Znajdujemy tutaj sformułowania takie jak, cytuję: domniemane wydanie przez ministra obrony narodowej Mariusza Błaszczaka decyzji. No to według wnioskodawców wydał pan minister taką decyzję czy nie wydał? Co to znaczy ˝domniemane˝?
        (Poseł Barbara Nowacka: Nie wiesz, co to znaczy ˝domniemane˝? Maturę masz?)
        Pretekstem do wniosku o wotum nieufności stał się incydent pod Bydgoszczą, a w tej sprawie już 11 maja na konferencji prasowej wszystkie informacje, które mogły zostać przekazane opinii publicznej, zostały przekazane.
        (Poseł Jakub Rutnicki: Już 11 maja? Po 4 miesiącach.)
        Oczywiste jest chyba dla wszystkich, że mówimy o kwestiach, w których z uwagi na bezpieczeństwo narodowe nie mogą być w pełni jawne i w pełni dostępne wszelkie informacje. Ale w tym kontekście jest mowa o bezpieczeństwie polskiego nieba. To powiedzmy jasno, że system obrony przeciwlotniczej i przeciwrakietowej w Polsce musiał być budowany od zera, bo siedzący tutaj rządzący PO-PSL za czasów swojego rządu nie zrobili w tej kwestii absolutnie nic. (Oklaski) Tak, od zera, panie pośle Nitras.
        (Głos z sali: Od zera, dokładnie od zera.)
        (Głos z sali: Nieprawda.)
        (Poseł Adam Szłapka: Kłamiesz.)
        Rząd PO-PSL przyjął dokumenty. W swoich własnych dokumentach państwo wpisaliście, że programy obrony przeciwlotniczej ˝Wisła˝ i ˝Narew˝ mają być podpisane do 2014 r., ale kiedy w 2015 r. oddawaliście władzę, żadnej wyrzutni, żadnej rakiety nie było jeszcze kupionej.
        (Głosy z sali: Zero.)
        Za to już w 2011 r państwa ówczesny minister odrzucił możliwość kupienia przez Polskę baterii Patriot. Warto też dodać na marginesie, że również minister Klich odrzucił, była taka możliwość w latach 2008-2010, możliwość przyłączenia się Polski do programu F-35. Współprodukowalibyśmy ten samolot, kupowalibyśmy go dzisiaj taniej, ale nie, po co było to zrobić?
        Najlepszym podsumowaniem jakości tego wniosku jest zdanie dotyczące niedawnego posiedzenia Komisji Obrony Narodowej. Autor tego kuriozalnego tekstu pisze:
        Zgodnie z relacjami pojawiającymi się w mediach Mariusz Błaszczak w trakcie posiedzenia miał stwierdzić... Zgodnie z relacjami w mediach miał stwierdzić - to pada we wniosku...
        (Głos z sali: Ty polonistykę skończyłeś? Myślałam, że coś innego na p.)
        ...pod którym podpisanych jest kilka osób, które są członkami tej komisji, łącznie z przedstawicielem wnioskodawców. (Wesołość na sali) To państwo z mediów się dowiadujecie, co było w komisji? (Oklaski)
        Właśnie, skupmy się przez sekundę na przedstawicielu wnioskodawców, bo wybór pana posła Siemoniaka jest symptomatyczny. Otóż w czasach, gdy sam pan był ministrem, panie pośle, w kwestii zakupów dla wojska zasłynął pan głównie nabyciem tysięcy tablic Mendelejewa... (Oklaski)
        (Głos z sali: Brawo!)
        ...takich tablic, jakie większość z państwa posłów pamięta ze szkoły. Bardzo interesujące priorytety.
        (Głos z sali: Ławeczka.)
        Chyba że to koledzy z pana zakpili. Widzę pana posła Mroczka. Pan chyba był wiceministrem za tych czasów. To pan sobie z kolegi takie żarty robił z tymi tablicami?
        (Głos z sali: Jak zorganizowana grupa przestępcza.)
        Wiem, że to temat bolesny, skoro już wcześniej pan minister Siemoniak to sygnalizował. To temat dla państwa bardzo bolesny. Porównanie: Jakie decyzje zakupowe podjął minister Błaszczak? To jest tylko część: dwie baterie zintegrowanego systemu obrony powietrznej Wisła...
        (Głos z sali: A co jest w wojsku z tego?)
        ...218 wyrzutni rakietowych K239, pierwszy dywizjonowy moduł ogniowy HIMARS...
        (Głos z sali: Po co to, jak rakiety wlatują?)
        ...ponad 1 tys. piorunów, 800 przeciwpancernych pocisków Hellfire, 48 samolotów FA-50, 32 samoloty F-35, cztery zestawy bezzałogowych systemów rozpoznawczo-uderzeniowych Bayraktar, 180 czołgów K2, 250 czołgów Abrams najnowszego typu...
        (Poseł Tomasz Siemoniak: Wszystko na papierze.)
        (Głos z sali: Mendelejew, cicho siedź.)
        ...116 czołgów Abrams starszego typu i wiele, wiele więcej. Rzeczywiście jak ktoś jest wielbicielem tablic Mendelejewa, to może się takimi zakupami zirytować. (Oklaski)
        (Głos z sali: Nic z tego nie ma w wojsku, panie pośle.)
        Cały wniosek naszpikowany jest sformułowaniami mówiącymi o odpowiedzialności, wojnie za naszą granicą, zagrożeniu ojczyzny itd.
        (Głos z sali: Chaos.)
        Pojawia się nawet zaniepokojenie możliwościami prowadzenia przez Rosję wojny hybrydowej.
        (Głos z sali: Zagrożeniem dla własnej ojczyzny.)
        I co (Dzwonek) w takiej sytuacji robi opozycja?
        (Głos z sali: Czas minął. Spadaj.)
        Pokazuje Rosji, że śmiesznym kosztem, kosztem jednego, nieuzbrojonego pocisku...
        (Głos z sali: A to niech latają, niech jadą.)
        ...jest w stanie skłonić dużą część polskiej klasy politycznej do rozpętania burzy, do wywołania chaosu informacyjnego i domagania się dymisji ministra obrony...
        (Głos z sali: Czas!)
        ...który w bezprecedensowy sposób modernizuje i wzmacnia polską armię, w tym przywraca jednostki wojskowe we wschodniej Polsce, które państwo likwidowaliście.
        (Poseł Adam Szłapka: Panie marszałku, będziemy pilnować czasu, żeby pan nie wyłączył mikrofonu.)
        Efektywność tych rosyjskich działań w stosunku do poniesionych nakładów jest niestety imponująca.
        Klub Prawa i Sprawiedliwości oczywiście będzie głosował przeciwko temu wnioskowi. Dziękuję serdecznie. (Oklaski)
        (Głos z sali: Przeciwko, ale się nie cieszą.)
Dziękuję bardzo.
        (Poseł Adam Szłapka: Pilnuję za każdym razem, pani marszałek, żeby to był wniosek formalny.)
        Szanowna Pani Marszałek! Wysoka Izbo! Składam wniosek formalny, żeby pan przewodniczący Kosiniak-Kamysz przestał być hipokrytą.
        (Poseł Adam Szłapka: Pani marszałek, to nie jest wniosek formalny.)
        Panie Przewodniczący! Myśli pan, że jak pan się przefarbuje z PSL-u na Trzecią Drogę, to my zapomnimy, co PSL robi w Europejskiej Partii Ludowej?
        (Poseł Borys Budka: Wniosek przeciwny.)
        (Poseł Joanna Borowiak: Tak jest.)
        Przestańcie pisać rezolucje przeciwko Polsce, przestańcie blokować dla Polski pieniądze. Przestańcie blokować pieniądze dla Polaków (Oklaski), a nie pan wychodzi i udaje pan niewiniątko mówiące: niech Unia da pieniądze. To przestańcie blokować te pieniądze. Przestańcie atakować. (Oklaski) Przestańcie wysyłać swoich posłów na granicę i oczerniać polskie służby, to wtedy rzeczywiście będzie łatwiej. Dziękuję bardzo. (Oklaski)
        (Głosy z sali: Brawo!)
Szanowna Pani Marszałek! Wysoki Sejmie! Z dużą przyjemnością mam zaszczyt stawać przed Wysoką Izbą w podwójnej roli: sprawozdawcy komisji, ale również przedstawiciela wnioskodawców w kwestii uchwały w sprawie członkostwa Ukrainy w Sojuszu Północnoatlantyckim.
        Kontekst tej uchwały jest wszystkim doskonale znany, znany od lutego zeszłego roku: bezprawna, zbrodnicza, barbarzyńska agresja rosyjska na niepodległą Ukrainę, stanowiąca zbrodnię agresji jest zagrożeniem dla stabilności i pokoju na całym świecie, stanowi kompletny punkt zwrotny w sytuacji bezpieczeństwa i naszego regionu, i całej Europy.
        Wysoki Sejm w swoich poprzednich uchwałach określał Rosję mianem państwa wspierającego terroryzm. Mówiliśmy o rosyjskich zbrodniach wojennych, zbrodniach przeciw ludzkości. Równocześnie Ukraina, jak każdy kraj, jak każde państwo, ma prawo do samostanowienia, ma prawo do obrony swojej suwerenności, a częścią tego prawa jest możliwość przynależności do organizacji międzynarodowych, również tych z zakresu kolektywnego bezpieczeństwa, takich jak NATO.
        Atak, zeszłoroczna napaść na Ukrainę to ciąg dalszy aneksji Krymu w 2014 r. To zdarzenie z tej samej kategorii co napaść na Gruzję w 2008 r.
        (Poseł Janusz Korwin-Mikke: Skandal.)
        To jest realizacja neoimperialnej polityki Władimira Putina, polityki, której celem, czego nie ukrywa, jest przywrócenie świata sprzed 1989 r., przywrócenie stref wpływu i naprawienie tej, jak ją określił, największej katastrofy po II wojnie światowej, czyli rozpadu Związku Radzieckiego. Na to nie może być zgody cywilizowanego świata. Po to mamy oparty na prawie porządek międzynarodowy, żeby siłą nie rozstrzygać sporów międzynarodowych.
        Jeżeli chcemy, żeby ta wojna się zakończyła - ja liczę, że zakończy się zwycięstwem Ukrainy, i myślę, że większość w tej Izbie również - jeżeli chcemy, żeby nie dochodziło do kolejnych tego typu bezprawnych ataków, musimy na stałe mieć możliwość zagwarantowania Ukrainie bezpieczeństwa i stabilności całej Europie. Jedynym takim rozwiązaniem jest sojusz obronny, który od ponad 70 lat jest najskuteczniejszy w zapewnianiu bezpieczeństwa - Sojusz Północnoatlantycki. I wyłącznie kwestią państw członkowskich Sojuszu i państw ubiegających się o członkostwo jest to, czy tymi członkami zostają, żaden autorytarny reżim nie ma prawa weta czy prawa wyrażania swojej opinii co do tego, kto będzie członkiem NATO. Ukraina swoje aspiracje transatlantyckie wyrażała jasno wielokrotnie.
        Przed nami szczyt NATO w Wilnie. Uważam, że członkostwo w NATO, które zapewni spokój i bezpieczeństwo temu krajowi, jest nie tylko w oczywistym interesie Ukrainy, ale również w interesie Polski, bo suwerenna, niepodległa Ukraina jest kluczowa dla naszego bezpieczeństwa. Śmiem twierdzić, że jest to także w interesie samego Sojuszu Północnoatlantyckiego. Ukraina, która walczy i stawia czoła jak równy równemu rzekomo drugiej największej armii świata, Ukraina, która posiada siły zbrojne zdobywające codziennie, w tym momencie, kiedy to mówię, doświadczenie przeciwko armii rosyjskiej, armii kraju, który po madryckim szczycie NATO został w końcu jasno określony w NATO-wskiej strategii jako główny przeciwnik, będzie również wzmocnieniem dla Sojuszu Północnoatlantyckiego.
        Dlatego polski parlament chce tą uchwałą wyrazić swoje poparcie dla rozpoczęcia procesu, który ma się zakończyć członkostwem Ukrainy w NATO, chce wyrazić swoje poparcie dla aspiracji NATO-wskich Ukrainy i wyraża zdecydowane wsparcie i wolę pracy nad stworzeniem konsensusu wśród krajów członkowskich dotyczącego członkostwa Ukrainy w NATO. Jako szeroko pojęty Zachód, jako członkowie Paktu Północnoatlantyckiego nie możemy sobie pozwolić na powtarzanie dawnych błędów. Nie możemy sobie pozwolić na prowadzenie takiej polityki, jaką prowadziliśmy od 2007 r. Mówię my, kolektywnie, ale Polska, kraje bałtyckie, kraje naszego regionu ostrzegały przed błędami, przed skutkami tej polityki. Nie możemy sobie pozwolić na powtórkę tego, co się wydarzyło. W 2007 r. na konferencji w Monachium Władimir Putin zagroził wojną w przypadku rozszerzenia NATO. Niestety część krajów członkowskich przestraszyła się tej groźby i niestety na szczycie w Bukareszcie w 2008 r. nie podjęto zdecydowanych decyzji dotyczących Gruzji i Ukrainy. Jeszcze w tym samym roku rosyjskie wojska weszły do Gruzji, a w 2014 r. Rosja zaanektowała Krym. To pokazuje najdobitniej, że polityka ugłaskiwania reżimu, że polityka cofania się przed groźbami Putina nie działa, a wyłącznie rozzuchwala tego satrapę. Dzisiaj musimy ustrzec się tych błędów, musimy pokazać zdecydowanie jedność i wolę twardego przeciwstawiania się autorytarnym reżimom i ich neoimperialistycznym zapędom. Dlatego szczyt w Wilnie, który rozpoczyna się za mniej niż miesiąc, musi być miejscem, gdzie ta rozmowa o przyszłości Ukrainy jako członka NATO się rozpocznie, będzie kontynuowana na szczycie w Waszyngtonie i zaowocuje członkostwem Ukrainy w NATO.
        Dlatego przedkładam państwu projekt tej uchwały, projekt przyjęty na połączonym posiedzeniu Komisji Spraw Zagranicznych i Komisji Obrony Narodowej przez aklamację i liczę na jego szerokie poparcie w Wysokiej Izbie. Dziękuję serdecznie. (Oklaski)
Bardzo dziękuję, pani marszałek.
        Dziękuję tym z państwa posłów, którzy rozumieją polski interes narodowy, rozumieją konieczność wzmacniania naszego bezpieczeństwa i zadeklarowali wsparcie dla tej uchwały.
        Najpierw bardzo krótko odniosę się... Pan poseł Łącki nas opuścił.
        (Poseł Artur Łącki: Jestem.)
        A jest, przepraszam, przepraszam. Panie pośle, chciałem tylko wyrazić moją serdeczną wdzięczność i uznanie za to, że uważa pan, że Polska pod rządami Prawa i Sprawiedliwości jest już krajem na tyle potężnym, że może zmuszać do czegokolwiek Turcję. Jeszcze tak nie jest, ale pracujemy nad tym, żeby Polska była coraz silniejsza na arenie światowej. Dziękuję za tę głęboką wiarę.
        (Poseł Anna Kwiecień: Docenienie.)
        W kilku słowach odniosę też do słów wielce czcigodnego pana posła Janusza Korwin-Mikkego. Szanowny panie pośle, Polska stoi na stanowisku, jest to stanowisko nie tylko aksjologiczne, ale również wynikające z naszego najlepiej pojętego interesu, że w przestrzeni międzynarodowej to prawo międzynarodowe powinno być podstawą wszelkich działań, to prawo międzynarodowe gwarantuje bezpieczeństwo również takim krajom jak Polska. Jakkolwiek może pan przytaczać przykłady z przeszłości, wie pan, począwszy od starożytności, to Polska nigdy nie była agresorem i uważa, że powinien obowiązywać ład międzynarodowy zagwarantowany prawem.
        Nie zgadzam się również z wyrażoną przez pana tezą, że polska polityka powinna polegać na tym: zostawmy wszystko mocarstwom, niech one zdecydują. Mocarstwa decydowały, mocarstwa podpisały pakt Ribbentrop-Mołotow, mocarstwa zdecydowały w Jałcie. Dziękuję za takie decyzje. Naszym zadaniem jest robić wszystko, nawet jeżeli nie zawsze jest to możliwe, aby koncert mocarstw się nie powtarzał, aby wszystkie kraje miały prawo do samostanowienia w oparciu o prawo międzynarodowe.
        Czyni pan zarzut, jak rozumiem, różnym krajom, wymienił pan Wielką Brytanię, że prowadziły one szkolenia armii ukraińskiej. Faktycznie demokracje Zachodu chciały szkolić ukraińskie wojsko po tym, jak Rosja bezprawnie dokonała aneksji Krymu i wschodniej części Ukrainy. Jak to możliwe? W głowie się nie mieści.
        Przechodzę do ostatniej sprawy. Chodzi o III wojnę światową i zagładę nuklearną w przypadku przyjęcia Ukrainy do NATO, czym pan straszy. Szanowny panie pośle, to jest niestety przypadkowe, mam nadzieję, wpisanie się w retorykę agresora przeciwko Ukrainie. To Rosja przez całą zimną wojnę i później groziła III wojną światową, groziła tzw. eskalacją. Liczy, że to właśnie w ten sposób uda się sterroryzować, zmrozić społeczeństwa Zachodu i sprawić, że nie będą podejmowały zdecydowanych decyzji. Ale powiem panu tak: 2 dni temu widziałem się z moim estońskim kolegą, szefem estońskiej komisji spraw zagranicznych. Wspominał moment, kiedy Estonia starała się o członkostwo w NATO, i groźby, które słyszeli ze strony Rosji, groźby wkroczenia rosyjskich wojsk do Estonii w przypadku akcesji Estonii do NATO. Wie pan, kiedy to wszystko się zakończyło? W momencie kiedy wszystkie kraje członkowskie ratyfikowały członkostwo Estonii w NATO. Od tamtej pory Estonia jest bezpieczna. Tak samo było w przypadku Finlandii. Członkiem NATO został kraj posiadający jedną z najdłuższych lądowych granic z Rosją. I co zrobiła wielka, potężna, groźna Rosja?
        (Poseł Janusz Korwin-Mikke: Jak widać, nic.)
        Absolutnie nic. I tak samo nie zrobi nic, jeżeli będziemy mieli dość determinacji, żeby Ukraina znalazła się w NATO. Tego sobie i państwu życzę. Dziękuję serdecznie. (Oklaski)
 W najlepszy możliwy sposób, panie marszałku.
        Szanowny Panie Marszałku! Wysoka Izbo! W imieniu Klubu Parlamentarnego Prawo i Sprawiedliwość mam przyjemność przedstawić stanowisko w sprawie projektu ustawy o zmianie niektórych ustaw w celu ograniczania niektórych skutków kradzieży tożsamości.
        Pod tą biurokratyczną nazwą ustawy kryje się bardzo realny problem, problem, z którym borykają się nasi rodacy bardzo często, problem, który dzięki temu projektowi chcemy rozwiązać. W największym skrócie: wprowadzamy możliwość zastrzeżenia przez obywatela numeru PESEL, co sprawia, że do momentu odwołania takiego zastrzeżenia nie będzie można z użyciem tego numeru indentyfikacyjnego przeprowadzać transakcji związanych z posiadaniem, najmem albo dzierżawą wieczystą nieruchomości, nie będzie można zaciągać kredytów, pożyczek i innych tego typu zobowiązań i nie będzie można występować do operatorów komunikacyjnych o wydanie duplikatu karty SIM. To wszystko będzie możliwe do zrobienia albo w sposób analogowy w urzędzie gminy, w placówce banku krajowego lub w placówce operatora wyznaczonego, albo za pomocą środków komunikacji elektronicznej. W ten sposób zwiększamy bezpieczeństwo i przede wszystkim bezpieczeństwo portfeli i pieniędzy naszych obywateli. W sytuacji niestety jeszcze bardzo częstych prób oszustwa na tzw. wnuczka da to np. czas na zastanowienie się, na opanowanie emocji osobie, wobec której próba takiego oszustwa, wyłudzenia jest dokonywana. To sprawi, że ktoś, kto nielegalnie lub za pomocą ogólnodostępnych rejestrów wszedł w posiadanie czyichś danych osobowych, nie będzie w stanie w imieniu tej osoby zaciągać zobowiązań, a jeżeli takie zobowiązania zostaną zaciągnięte, to nie będą one wywoływały skutków prawnych wobec osoby, której tożsamość została tu użyta.
        W końcu trzecia kwestia, o której dość szeroko kilka miesięcy temu pisał jako o pewnej luce bezpieczeństwa jeden z renomowanych portali zajmujących się kwestiami bezpieczeństwa cyfrowego, bezpieczeństwa technologicznego. Istniała niestety możliwość, że ktoś, znając PESEL użytkownika, abonenta danej sieci komórkowej, mógł wystąpić o duplikat karty SIM, co pozwalało na dalsze podszywanie się pod tę osobę czy to w celu ujawnienia jakichś informacji prywatnych, czasami intymnych, czy np. w celu przejęcia dalszych jego uprawnień np. w zakresie aplikacji bankowej. Dzisiaj likwidujemy tę lukę, to jest przykład działalności legislacyjnej, która rozwiązuje bardzo konkretne problemy, eliminuje zagrożenia, które dzisiejszy świat, dzisiejsza technologia przynoszą ze sobą.
        Liczę, że ta ustawa znajdzie szerokie poparcie w Wysokiej Izbie. Jestem optymistą, bo podczas posiedzenia komisji cyfryzacji jednogłośnie wszyscy zagłosowali za tą ustawą. Liczę, że podobnie będzie tutaj, w Wysokiej Izbie, i jak najszybciej udostępnimy Polakom te rozwiązania, które zwiększą ich bezpieczeństwo.
        Klub Parlamentarny Prawo i Sprawiedliwość oczywiście będzie popierał tę ustawę, a ja w imieniu klubu mam jeszcze przyjemność złożenia poprawki do tego projektu na ręce pana marszałka. Serdecznie dziękuję. (Oklaski)
Bardzo dziękuję.
        Szanowna Pani Marszałek! Szanowni Panie i Panowie Posłowie! Przede wszystkim bardzo dziękuję panu ministrowi za ten całościowy i wyczerpujący obraz zarówno obecnej sytuacji, jak i zamierzeń polskiej polityki zagranicznej w nadchodzącym roku. Dzisiejsza debata, z uwagi na przerwę spowodowaną obiektywnymi okolicznościami, o których mówił pan minister, a także ze względu na zupełnie nowe realia po rosyjskim ataku na Ukrainę, skłania do nieco bardziej całościowego spojrzenia na tematykę relacji międzynarodowych, i to nie tylko w kategoriach czysto bieżących, choć oczywiście sytuacja za naszą wschodnią granicą jest od 24 lutego zeszłego roku najważniejszym punktem odniesienia.
        Co stanowi fundament polityki zagranicznej Prawa i Sprawiedliwości? Jakie są jej podstawowe założenia, które widoczne są we wszystkich działaniach i inicjatywach, o których mówił chwilę temu z tej mównicy pan minister Rau? Źródłem, do którego nieustannie się odwołujemy, jest polityka zagraniczna śp. prezydenta Lecha Kaczyńskiego. To on na tej sali 23 grudnia 2005 r. sformułował zasadnicze założenie niezbędne do prowadzenia podmiotowej polityki: aby być traktowanym jako duży europejski naród, trzeba chcieć nim być. My chcemy być dużym europejskim narodem i konsekwentnie do tego dążymy.
        Jak deklarowaliśmy Polakom, ubiegając się o ich ponowne poparcie w 2019 r., centrum naszej działalności stanowią racja stanu, polskie interesy narodowe i podmiotowość Polski. Podmiotowość i zerwanie z klientyzmem w polityce zagranicznej, klientyzmem kamuflowanym niekiedy przez pociągające może na pierwszy rzut oka hasła, takie jak np. płynięcie w głównym nurcie, bo realnie ogranicza się to zawsze do realizowania polityki innych państw przy zachowaniu co najwyżej roli herolda wobec partnerów regionalnych. Widzieliśmy to bardzo jasno, gdy polityka naszego zachodniego sąsiada przewidywała współpracę z Rosją, czego efektem było podejmowanie decyzji ponad głowami naszego regionu, co podkopywało zaufanie tych krajów również do Polski i odbijało się na wzajemnych stosunkach. Dziś dzięki zmianie paradygmatu polskiej polityki zagranicznej jesteśmy niekwestionowanym liderem naszego regionu, cieszącym się zaufaniem partnerów. Symbolicznym wyrazem tego może być fakt, że podczas zwołanej zaraz po rosyjskiej agresji, już 25 lutego ubiegłego roku, zdalnej sesji szczytu Sojuszu Północnoatlantyckiego przywódcy państw Bukaresztańskiej Dziewiątki wspólnie właśnie z Warszawy łączyli się z pozostałymi członkami sojuszu.
        Usłyszymy pewnie za chwilę - już słyszymy z części ław - rytualne zaklęcia o rzekomym spadku znaczenia Polski. Ale mówimy o faktach i nie powinniśmy tracić z oczu realnego stanu sprawy. W ostatnich latach pozycja Polski zdecydowanie wzrosła, ale co ważniejsze, otwiera się również inna możliwość. Pojawia się szansa na stałą zmianę naszego statusu. Status w stosunkach międzynarodowych jest wyznacznikiem rangi państw w hierarchii sił. Jest czymś dużo trwalszym niż pozycja, która może zmieniać się w zależności od konkretnych wydarzeń. Przed 2015 r. przyjmowano niestety status państwa podporządkowanego, wzywającego innych do zajęcia pozycji lidera. Najlepszym tego przykładem było niesławne berlińskie wystąpienie i apel o niemieckie przywództwo. (Oklaski) Jestem przekonany, że gdyby nie tektoniczna w skali zmiana w polskiej polityce zagranicznej po 2015 r., nadal by tak było. Zamiast budować koalicję i motywować partnerów do przekazywania czołgów Leopard Ukrainie, Warszawa czekałaby na decyzję Berlina. Dziś, jak powiedziałem, po odrzuceniu statusu państwa podporządkowanego i osiągnięciu statusu państwa samodzielnie prowadzącego swoją politykę, pojawia się przed nami nowa szansa. Dzięki naszej roli we wsparciu Ukrainy, dzięki decyzjom skutkującym znacznym wzmocnieniem armii, dążeniu do roli zwornika bezpieczeństwa wschodniej flanki NATO i osiągnięciu pozycji lidera regionu istnieje perspektywa trwałego wzmocnienia naszego statusu.
        Szanowne Panie i Panowie Posłowie! Śp. prezydent Lech Kaczyński w swej polityce zagranicznej kierował się czterema podstawowymi wartościami: wolnością, sprawiedliwością, solidarnością i prawdą. Tymi wartościami...
        (Wypowiedź poza mikrofonem)
        Współprowadzi, panie pośle, odsyłam do konstytucji.
        Tymi wartościami kierujemy się i my. Wybrzmiewało to z każdego zdania wystąpienia ministra spraw zagranicznych. Solidarnie wspieramy walczącą o wolność Ukrainę. Solidarność, sprawiedliwość i wolność to podstawy naszego widzenia przyszłości Unii Europejskiej. Relacje międzynarodowe, w tym relacje z sąsiadami, muszą być oparte na prawdzie. Prawda i sprawiedliwość wymagają też osądzenia winnych zbrodniczej agresji.
        W ślad za śp. prezydentem Lechem Kaczyńskim wyznaczamy cztery priorytetowe obszary w polityce zagranicznej: politykę bezpieczeństwa, politykę środkowoeuropejską, politykę energetyczną oraz politykę pamięci.
        Zacznę od polityki bezpieczeństwa. Jednym z podstawowych jej założeń, obok zwiększania własnych możliwości obronnych, jest wzmacnianie obecności Polski w Sojuszu Północnoatlantyckim. To najskuteczniejszy w historii sojusz obronny, gwarantujący bezpieczeństwo swoim członkom. Na terytorium Polski mamy w końcu znaczące siły sojusznicze, a sami jesteśmy i możemy być wzorem dla innych krajów, jeśli chodzi o wydatki obronne. Naszą ambicją jest przekonanie sojuszników, by poziom 2% PKB był minimum, punktem wyjścia, a nie tym, co staramy się osiągnąć. Wzmacniamy swoją rolę w Sojuszu również poprzez aktywność w formatach regionalnych, takich jak Bukareszteńska Dziewiątka. W pełni zgadzam się ze słowami pana ministra na temat rozwoju współpracy NATO - Unia Europejska. Jeżeli jakakolwiek autonomia strategiczna ma mieć sens, to taka, która sprawi, że Unia Europejska będzie realnym wzmocnieniem i uzupełnieniem relacji transatlantyckich i związanych z nimi kwestii bezpieczeństwa, a nie ich negacją czy dystansowaniem się.
        Przejdźmy do polityki środkowoeuropejskiej. 23 grudnia 2005 r. podczas uroczystości swego zaprzysiężenia przed Zgromadzeniem Narodowym prezydent Lech Kaczyński mówił: ˝Strategiczny sojusz z Ukrainą powinien nabrać bardziej konkretnych kształtów. Ścisła współpraca z Litwą, a także Łotwą i Estonią (...) i dążenie do nadania jej trwałego charakteru to nasze cele˝. Dzisiaj mamy właśnie z tym do czynienia. Zdefiniowaliśmy konieczność budowania odporności regionalnej na zagrożenia zewnętrzne i na bazie tej diagnozy podjęliśmy odpowiednie działania i inicjatywy. Współpracujemy chociażby w ramach Trójkąta Lubelskiego czy Formatu Ryskiego. Współpraca ta odbywa się na wielu poziomach - nie tylko głów państw i ministrów spraw zagranicznych, ale również przewodniczących parlamentów czy komisji parlamentarnych. Mówił o tym minister Rau, zaznaczając rolę współpracy z państwami regionu w procesie demokratyzacji polityki międzynarodowej. Polska swoją siłę czerpie z potencjału regionu Europy Środkowej i Wschodniej - dzisiaj ta siła i wspólne działanie państw regionu są widoczne jak nigdy. Gdyby nie impuls, który wyszedł właśnie stąd, i determinacja nasza i naszych partnerów, Ukraina być może nadal nie miałaby statusu państwa kandydującego. Ubolewać przy tym należy, że trzeba było krwawej wojny, by przełamać opory niektórych państw członkowskich. Wsparcie akcesji unijnej Ukrainy i Mołdawii, ale i innych aspirujących do członkostwa państw, pozostaje jednym z priorytetów polskiej polityki zagranicznej.
        Polityka energetyczna. Bezpieczeństwo energetyczne od lat odgrywało kluczową rolę w naszych działaniach i zamierzeniach. Od roku cała Europa jak na dłoni widzi wagę tego aspektu polityki. Polska w znakomitym stopniu zbudowała odporność na uzależnienie energetyczne i rosyjski szantaż przez takie inwestycje infrastrukturalne jak chociażby terminal gazowy w Świnoujściu - przypomnijmy, inicjatywa śp. prezydenta - rurociąg Baltic Pipe czy budowę interkonektorów i tworzenie alternatywnych źródeł dostaw energii. Nie można nie wspomnieć tutaj o polsko-amerykańskim partnerstwie, jeśli chodzi o energetykę jądrową.
        I polityka pamięci, która jest ostatnim, ale równie ważnym, z wyodrębnionych obszarów polityki zagranicznej. Marszałek Piłsudski przestrzegał, że naród, który traci pamięć, przestaje być narodem - staje się jedynie zbiorem ludzi czasowo zajmujących dane terytorium. Wyrazem prowadzenia polityki pamięci jest przełomowa decyzja - a wcześniej przygotowanie całościowego raportu - o podjęciu działań w celu uzyskania rekompensat za straty, jakie poniosła Polska w rezultacie niemieckich zbrodni w czasie II wojny światowej. Ale polityka pamięci to również pamięć wyniesiona z naszych wielowiekowych, jak też całkiem niedawnych doświadczeń i działanie w oparciu o te doświadczenia. Gdy w 2010 r. prezes Jarosław Kaczyński ostrzegał przed rosyjskim imperializmem, jedyne, co słyszał w odpowiedzi, to zarzuty rusofobii. Takie podejście, zamykanie oczu na fakty, ignorowanie zagrożenia leżało u podstaw wieloletniej błędnej polityki wielu krajów europejskich. Mimo oczywistych faktów, mimo jasnego wyłożenia przez Putina rosyjskich aspiracji w Monachium w 2007 r. uważano, że Rosję można obłaskawiać. Było to tak skuteczne jak założenie, że osiedlowemu gangsterowi można oferować coraz większe sumy w nadziei, że w końcu przestanie być gangsterem i terroryzować okolicę. Po Monachium mieliśmy atak na Gruzję w 2008 r., nielegalną aneksję Krymu w 2014 r. i w końcu barbarzyński atak na Ukrainę w 2022 r. Dziś, w końcu, głos Polski i całego regionu został usłyszany, a wnioski, przynajmniej zgodnie z werbalnymi zapewnieniami, wyciągnięte. Ale to na nas spoczywa odpowiedzialność, by pamięć o tym, kto miał rację i trafnie oceniał rzeczywistość, nie zniknęła i była elementem podejmowania strategicznych decyzji w przyszłości.
        Przy okazji parlamentarnej debaty nad kierunkami polityki zagranicznej nie sposób nie wspomnieć o kilku dodatkowych istotnych elementach. Jeden z nich to rola parlamentu w kształtowaniu debaty w relacjach międzynarodowych. Warto tu wymienić chociażby uchwałę Wysokiej Izby w sprawie uznania Rosji za państwo wspierające terroryzm i drugą, którą, mam nadzieję, przyjmiemy na tym posiedzeniu, w sprawie konieczności powołania specjalnego trybunału do spraw zbrodni agresji przeciwko Ukrainie.
        Warte wzmianki są podjęte działania na rzecz aktywnej obecności Polski w Afryce. Polska ma ogromny potencjał prowadzenia polityki na tym kontynencie, polityki nieobarczonej negatywną historią. Wspomniana przez pana ministra Rwanda i utworzenie tam ambasady jest tego najlepszym przykładem i symbolem.
        Niedawny sukces naszej dyplomacji to również porozumienie z Izraelem dotyczące wzajemnych - co warto podkreślić - wizyt młodzieży, przywracające partnerskie i równorzędne relacje między naszymi krajami w tym aspekcie.
        Szanowne Panie i Panowie Posłowie! W moim przekonaniu, w przekonaniu Prawa i Sprawiedliwości, zarówno powyższe uwagi, jak i treść wystąpienia pana ministra dowodzą niezbicie, że polityka zagraniczna oparta o wartości, prowadzona w sposób podmiotowy i bez kompleksów jest skuteczna, przynosi rezultaty, zapewniając bezpieczeństwo i rozwój Rzeczypospolitej. I taką politykę będziemy kontynuować. Dziękuję serdecznie. (Oklaski)
  Bardzo dziękuję.
        Szanowna Pani Marszałek! Wysoka Izbo! Mam niewątpliwy zaszczyt zaprezentować stanowisko klubu Prawo i Sprawiedliwość w sprawie tej uchwały. Wcześniej miałem niemniejszy honor być przedstawicielem wnioskodawców na posiedzeniu Komisji Spraw Zagranicznych.
        Dyskutujemy nad uchwałą w sprawie ustanowienia Specjalnego Trybunału ds. Zbrodni Agresji przeciwko Ukrainie. W zasadzie za całe uzasadnienie wystarczyłoby pierwsze zdanie tej uchwały. Cytuję: napaść zbrojna Federacji Rosyjskiej na Ukrainę jest aktem agresji, który z powodu swojego charakteru, powagi i skali stanowi rażące naruszenie Karty Narodów Zjednoczonych oraz zbrodnię agresji. W zasadzie to mówi wszystko.
        Wspieramy Ukrainę w jej wojnie obronnej, bo doskonale wiemy, że oprócz racji moralnych, oprócz kwestii prawa międzynarodowego, oprócz po prostu sprawiedliwości, którą również kierujemy się w naszej polityce zagranicznej, o czym mówiliśmy wczoraj podczas debaty, jest to też również działanie w najlepiej pojętym polskim interesie. Wspieramy Ukrainę w jej obronie, ale równocześnie musimy też patrzeć w przyszłość. Ta przyszłość to z jednej strony odbudowa Ukrainy, ale z drugiej strony osądzenie winnych i uzyskanie rekompensat, które muszą zostać wypłacone przez sprawców agresji. Wszyscy widzieliśmy zdjęcia z Buczy i z innych miejscowości. Widzieliśmy morderstwa, gwałty, zbrodnie wojenne, zbrodnie przeciw ludzkości, a w końcu ludobójstwo, które mają miejsce na Ukrainie. Ludobójstwo, bo przemyślana deportacja młodych przedstawicieli jakiegoś narodu, deportacja ukraińskich dzieci wyczerpuje znamiona ludobójstwa. Właśnie z tego powodu Międzynarodowy Trybunał Karny podjął decyzję o wydaniu nakazu aresztowania Władimira Putina. Zrobił to właśnie w związku z deportacją dzieci z Ukrainy.
        Relacje między krajami musza opierać się na prawie międzynarodowym. Jeśli chcemy przywrócić porządek oparty na zasadach, jeśli chcemy dać jasny sygnał, że łamanie prawa międzynarodowego ma swoje konsekwencje, musimy podjąć odpowiednie działania. Dlatego pozostaje kwestia osądzenia samej zbrodni agresji, która nie podlega jurysdykcji Międzynarodowego Trybunału Karnego. Stąd konieczność powołania specjalnego trybunału, o co jako Sejm chcemy apelować. Podobne zdanie wyraziło już chociażby Zgromadzenie Parlamentarne Rady Europy. Jednogłośnie zażądało utworzenia Specjalnego Trybunału ds. Zbrodni Agresji. Podobne zdanie ma wiele innych krajów. Polska jest jednym z państw inicjujących powstanie międzynarodowego centrum, które zajmuje się ściganiem zbrodni popełnionych na Ukrainie i gromadzeniem dowodów. (Dzwonek) Uchwała polskiego Sejmu w tej sprawie będzie bardzo ważnym wyrazem woli politycznej, by taki trybunał powstał. Gorąco zachęcam wszystkie panie i wszystkich panów posłów do jej poparcia. Dziękuję serdecznie.
  Serdecznie dziękuję.
        Panie Marszałku! Wysoka Izbo! Dzisiaj przed nami rozpatrywanie uchwały w niezwykle istotnej dla Polski sprawie, bo dotyczącej dziejowej sprawiedliwości. Chyba nikt na tej sali nie ma wątpliwości, kto rozpoczął II wojnę światową, kto jest za nią odpowiedzialny i kto musi za nią zapłacić, w każdym sensie, tak moralnym, prawnym, jak i koniec końców finansowym.
        Straty, które poniosła Polska, które są opisane bardzo drobiazgowo, bardzo szczegółowo w raporcie, sprawiły, że w wyniku wojny znaleźliśmy się w orbicie wpływów Związku Radzieckiego, co wstrzymało nasz rozwój na wiele lat i sprawiło, że Polska cofnęła się o wiele lat w rozwoju. Dzisiaj bylibyśmy w zupełnie innym miejscu, jeśli chodzi o zamożność, jeśli chodzi o nasze możliwości rozwojowe, jeśli chodzi o siłę naszego państwa, gdyby nie wywołana przez Niemcy II wojna światowa.
        Ta uchwała jest niezwykle istotna, ponieważ daje narzędzia i daje wsparcie polskiego parlamentu, jeśli chodzi o dochodzenie naszych słusznych roszczeń. Należy ubolewać, że w dyskusji po zaprezentowaniu raportu padły w przestrzeni publicznej bardzo niedobre słowa. Przed chwilą część z nich przytaczał mój przedmówca. Przewodniczący największej partii opozycyjnej twierdził, że to nie jest sprawa reparacji, że to jest sprawa polskiej polityki wewnętrznej. Były minister spraw zagranicznych pan Radosław Sikorski twierdził niestety, że podejmowanie takich działań to utwierdzanie się w tym, że byliśmy ofiarą, że to sprawi, że będziemy mieli złe stosunki z Niemcami. Związany z opozycją prezydent Wrocławia Jacek Sutryk, który w mediach społecznościowych informował, że jako przedstawiciel polskiej władzy publicznej na spotkaniu z ambasadorem Niemiec przeprosił za, cytat: mało mądre słowa o reparacjach. Mówiąc o mało mądrych słowach, nie miał niestety na myśli swoich kolegów, których słowa przytaczałem wcześniej. Dlatego tak bardzo ważne jest, żeby zarówno Sejm, jak i wszyscy Polacy, wszyscy członkowie naszej wspólnoty narodowej mówili jednym głosem.
        Niestety, godzinę temu mieliśmy kolejny zły przykład podczas prac nad tą uchwałą na posiedzeniu komisji. Przedstawiciele Platformy Obywatelskiej nie zagłosowali, wstrzymali się od głosu. Mam nadzieję, że naprawią ten błąd podczas głosowania na sali plenarnej. Powtarzam raz jeszcze: konieczne jest, żeby wszyscy Polacy mówili na ten temat jednym głosem.
        Oczywiście Niemcy próbują unikać odpowiedzialności, unikać wypłacania odszkodowań za swoje dzieła, co nie przeszkadza im w tym, by przez lata pozować na moralne mocarstwo. To z kolei, na zasadzie zwrotnej, umożliwiało im unikanie rozmów o reparacjach. Dzisiaj widzimy bankructwo wizerunku moralnego mocarstwa m.in. w wyniku współodpowiedzialności za stworzenie warunków do ataku na Ukrainę, w wyniku, powiedzmy, co najmniej oszczędnego dla niej później wsparcia. Musimy ten proces wspomóc i wykorzystać go w dochodzeniu naszych słusznych roszczeń. Dlatego musimy dać Ministerstwu Spraw Zagranicznych potężne narzędzie dyplomatyczne, jakim jest uchwała Sejmu RP.
        Dzisiaj Manfred Weber w Parlamencie Europejskim mówił, że wraz z Donaldem Tuskiem walczy o praworządność w Polsce. Proponowałbym, żeby niemieccy politycy najpierw zawalczyli o praworządność we własnym kraju. (Oklaski) Ta praworządność musi polegać na wypłacie reparacji Polsce. Trzeba być konsekwentnym, nieustępliwym i będą efekty. Po czym to wnoszę? Po przykładzie Namibii, która po ponad 100 latach uzyskała odszkodowanie za niemiecki kolonializm (Dzwonek), czy chociażby po informacjach sprzed kilku dni o tym, że równo po 50 latach rodziny ofiar zamachów w Monachium z 1972 r. w końcu doczekały się odszkodowań ze strony państwa niemieckiego. To musi nam przyświecać i dawać nadzieję. To dowód na to, że możemy uzyskać to, co się nam należy. Musimy być bardzo twardzi i bardzo konsekwentni. Dziękuje serdecznie. (Oklaski)
 Szanowny Panie Marszałku! Szanowny Sejmie! Jesteśmy w momencie zadawania pytań i faktycznie, jak się słucha niektórych wystąpień, bardzo dużo pytań ciśnie się na usta, bo nasi opozycyjni koledzy i koleżanki nawzajem sobie przeczą. Jedni pytają: Dlaczego teraz? Tym samym sugerują, że miałoby to mieć związek z nadchodzącymi wyborami. Drudzy mówią: Dlaczego nie kiedy indziej? Inni mówią: Dlaczego tak późno prace? Wszyscy, szanowni państwo, pomijacie podstawowy fakt, że zespół, który opracowywał ten raport, został powołany w 2017 r. Słyszeliśmy, że wszyscy się zgadzają co do raportu. Bardzo mnie to cieszy, chociaż przed chwilą był głos odrębny.
        (Poseł Janusz Korwin-Mikke: Ja się nie zgadzam.)
        Ale skoro wszyscy się tak zgadzają, to dlaczego, kiedy go opublikowano, słyszeliśmy, (Dzwonek) że on nie ma sensu...
        (Wicemarszałek wyłącza mikrofon, poseł przemawia przy wyłączonym mikrofonie, oklaski)
   Tak jest. Dziękuję, panie marszałku, i przepraszam za nieobecność. Byłem na niejawnym posiedzeniu komisji obrony i informacja o przyśpieszeniu dopiero do mnie dotarła.
        Niemniej w imieniu Prawa i Sprawiedliwości mam zaszczyt przedstawić stanowisko naszego klubu wobec projektu ustawy o zmianie ustawy o służbie zagranicznej.
        Temat ten wraca na salę sejmową. Co jest powodem tego, że pracujemy nad tą nowelizacją, nad tą zmianą ustawy? Podjęliśmy kilkanaście miesięcy temu zasadniczą reformę służby zagranicznej i dzisiejsze prace są jej efektem i ciągiem dalszym. W toku stosowania ustawy okazało się, że potrzeba pewne rzeczy doprecyzować, jak chociażby konsekwencje niezłożenia ustalonych w ustawie oświadczeń w terminie. Okazało się, że minister spraw zagranicznych musi dysponować bardziej efektywnymi narzędziami zarządzania członkami służby zagranicznej, żeby móc w sposób efektywny obsadzać placówki. Stąd zmiany dotyczące konsekwencji odmowy objęcia placówki przez członka służby zagranicznej.
        Pojawiły się w końcu nowe wyzwania dotyczące bezpieczeństwa związane z toczącą się za naszą granicą wojną, która wiele spraw stawia w nowym świetle. Stąd chociażby ten dodatkowy wymóg zaopiniowania przez szefa Agencji Bezpieczeństwa Wewnętrznego możliwości dalszej pracy osób, które kształciły się w uczelniach takich jak np. MGIMO. Chodzi o zapewnienie bezpieczeństwa w najwyższym stopniu, jeśli chodzi o polską służbę zagraniczną. Mówił o tym mój przedmówca, z pewnością będzie to elementem debaty.
        Pojawiły się pewne poprawki podczas pracy w komisji. Reprezentujący resort minister Wawrzyk powiedział, że część z nich idzie w kierunku, który rząd uważa za wart zaakceptowania, pod warunkiem dalszych prac i odpowiedniego sformułowania tych poprawek, również pod względem legislacyjnym. Mam nadzieję, że zapowiedziane poprawki będą posiadały ten walor. Kończąc, chcę powiedzieć, że w imieniu Prawa i Sprawiedliwości deklaruję poparcie dla tego projektu ustawy i mam nadzieję, że Wysoki Sejm zechce się do tego stanowiska przychylić. Dziękuję serdecznie.
Dziękuję serdecznie.
        Panie Marszałku! Wysoka Izbo! Mam zaszczyt przedstawić sprawozdanie Komisji Cyfryzacji, Innowacyjności i Nowoczesnych Technologii o pilnym rządowym projekcie ustawy o zmianie ustawy o wsparciu gospodarstw domowych w ponoszeniu kosztów związanych ze zmianą standardu nadawania naziemnej telewizji cyfrowej, druk nr 2089.
        Marszałek Sejmu w dniu 16 marca skierowała projekt do komisji cyfryzacji do pierwszego czytania. Komisja po przeprowadzeniu pierwszego czytania oraz rozpatrzeniu projektu na posiedzeniu w dniu 18 marca 2022 r. wnosi, by Wysoki Sejm raczył uchwalić załączony projekt ustawy. Dziękuję serdecznie. (Oklaski)
   Dziękuję.
        Szanowny Panie Marszałku! Wysoka Izbo! Mam przyjemność w imieniu Klubu Parlamentarnego Prawo i Sprawiedliwość przedstawić stanowisko wobec projektu ustawy.
        Jego przedłożenie wynika przede wszystkim z poprawek Senatu do tej ustawy, które przyjęliśmy kilka tygodni temu, a jego pilność wynika z faktu, że już niedługo te zmiany technologiczne będą faktem. Chodzi o to, żeby umożliwić Polakom skorzystanie z dofinansowania. Jakie są najważniejsze punkty tego projektu? Chodzi o wprowadzenie nowej definicji, ponieważ Senat zastąpił wyrazy ˝dekoder telewizyjny˝ wyrazami ˝odbiornik cyfrowy˝. W dużym uproszczeniu odbiornik cyfrowy może być dekoderem, jak również może być wyposażony w ekran, czyli może być, mówiąc najzwyklej, telewizorem. Zależna od tego jest kolejna zmiana wprowadzana w tej ustawie. Wysokość dofinansowania dekodera pozostaje na poziomie 100 zł, a odbiornika telewizyjnego - 200 zł. Istota ustawy jest cały czas taka sama. Chodzi o to, żeby zapobiec wykluczeniu technologicznemu osób, które oglądają telewizję naziemną, w sytuacji gdy z uwagi na zmianę technologii nadawania ich dotychczasowe odbiorniki byłyby niezdolne do odbioru.
        Większość o tej ustawie została już powiedziana przy jej uchwalaniu. W związku z tym powiem tylko, że Prawo i Sprawiedliwość oczywiście popiera projekt tej nowelizacji. Dziękuję serdecznie. (Oklaski)
 Szanowna Pani Marszałek! Wysoki Sejmie! Komisja cyfryzacji zajmowała się uchwałą Senatu w powyższej sprawie na posiedzeniu w dniu 22 lutego br. i wnosi, by Wysoki Sejm raczył przyjąć poprawki zawarte w pkt 1, 2, 7 oraz 8, a odrzucić poprawki zawarte w pkt 3, 4, 5, 6 i 9. Dziękuję serdecznie. (Oklaski)
 Dziękuję bardzo.
        Panie Marszałku! Szanowne Panie i Szanowni Panowie Posłowie! Ten pilny projekt rządowy jest związany, jak mówił pan minister, z przejściem na nowy system nadawania, a w zasadzie - na inny system kodowania telewizji nadziemnej, z której bardzo wielu Polaków nadal korzysta. Ta decyzja jest podyktowana ustaleniami na poziomie Unii Europejskiej, ale jest to decyzja dobra. Pozwala ona na poprawienie jakości telewizji naziemnej, na zwiększenie oferty, na wprowadzenie pewnych dodatkowych usług cyfrowych w ramach tzw. telewizji hybrydowej. Zmiana ta jednak wiąże się z koniecznością dostosowania części wykorzystywanych dzisiaj odbiorników do nowego standardu nadawania. Z uwagi na to, że duża część osób, które odbierają telewizję naziemną, to osoby gorzej sytuowane, racjonalny wydaje się ten projekt, dotyczący wprowadzenia dofinansowania, wsparcia w wysokości do 100 zł na zakup dekodera; dekodera, nie nowego telewizora, bo dla wielu osób zakup nowego telewizora byłby nieosiągalny i wprowadzalibyśmy nierówność, wprowadzalibyśmy dalsze wykluczenie cyfrowe. Kupno dekodera umożliwia w dalszym ciągu niezakłócony odbiór telewizji naziemnej.
        Również proponowane rozwiązania, jeśli chodzi o składanie wniosków, w przekonaniu Prawa i Sprawiedliwości są racjonalne i pokazują, że wnioskodawca zdaje sobie sprawę z tego, jak wygląda realna sytuacja, jak wygląda rzeczywistość. Większość tych osób to osoby starsze. Jak pokazują badania, znakomita większość liderów technologicznych w gospodarstwach domowych, gdzie jest naziemna telewizja cyfrowa, to osoby nie tylko 60+, ale wręcz 70+, więc wyznaczenie operatora, czyli Poczty Polskiej i jej placówek, jako miejsca, gdzie obok systemu informatycznego można składać te wnioski, jest wyjściem naprzeciw potrzebom tych osób i umożliwia im skorzystanie z tej oferty. Również zapisane w projekcie ustawy zasady przyłączania się do tego programu sprzedawców, przedsiębiorców, którzy takie dekodery oferują, są czyste, przejrzyste i nie dyskryminują żadnych podmiotów z Unii Europejskiej albo z Europejskiego Obszaru Gospodarczego.
        Podsumowując, klub Prawa i Sprawiedliwości popiera to rozwiązanie i apeluje do pań i panów posłów o głosowanie za tą ustawą. Dziękuję serdecznie. (Oklaski)
 Dziękuję uprzejmie.
        Panie Marszałku! Wysoka Izbo! W związku ze skierowaniem pilnego rządowego projektu ustawy o wsparciu gospodarstw domowych w ponoszeniu kosztów związanych ze zmianą standardu nadawania naziemnej telewizji cyfrowej do Komisji Cyfryzacji, Innowacyjności i Nowoczesnych Technologii komisja rozpatrzyła ten projekt ustawy. Zaproponowano poprawki, z których część komisja zaopiniowała pozytywnie. Po posiedzeniu w dniu 8 lutego komisja wnosi, by Wysoki Sejm raczył uchwalić załączony projekt ustawy. Dziękuję serdecznie.
  Dziękuję serdecznie raz jeszcze, panie marszałku.
        W pełni podtrzymuję wszystko to, co mówiłem w moim porannym wystąpieniu, podczas pierwszego czytania. Ten projekt ustawy wychodzi naprzeciw istotnej potrzebie społecznej, jaką jest umożliwienie wielu polskim obywatelom kontynuacji korzystania z naziemnej telewizji cyfrowej, w sytuacji gdy zmienia się standard kodowania. W tej ustawie proponuje się dodatek w wysokości 100 zł, w zasadzie do 100 zł, dla osób gorzej sytuowanych, który będą mogły przeznaczyć na zakup właściwego dekodera. Rozwiązanie jest racjonalne. Rozwiązanie jest zgodne z wymogami i potrzebami sytuacji.
        Prawo i Sprawiedliwość, popierając ten projekt, składa - i zostałem do tego upoważniony przez kierownictwo klubu - dwie poprawki. Zmiana art. 24 ust. 2 ustawy, dotyczącego sposobu obliczania należnej wyznaczonemu operatorowi dotacji, to poprawka, w której skonsumowano dyskusję z dzisiejszego posiedzenia komisji, doprecyzowując zasady obliczenia dotacji celowej. I druga poprawka: w art. 30, wprowadzającym zmiany w art. 209 ust. 1 ustawy z dnia 16 lipca 2004 r. - Prawo telekomunikacyjne, dodajemy pkt 19b w brzmieniu... Brzmienie jest w treści poprawki. Chodzi w niej o wyjście naprzeciw zgłoszonemu przez Biuro Analiz Sejmowych, przez Biuro Legislacyjne postulatowi określoności przepisów karnych. Ponieważ w ustawie - Prawo telekomunikacyjne nie było definicji dekodera telewizyjnego, było potrzebne właściwe odwołanie do takiej definicji, która jest w niniejszej ustawie.
        Wnoszę zatem w imieniu klubu Prawa i Sprawiedliwości o uwzględnienie tych poprawek i o poparcie tej ustawy w głosowaniu. Dziękuję serdecznie.
Dziękuję.
        Panie Marszałku! Trudno odnieść się do wystąpień, które świadczą tylko o zabierających głos. Jeżeli ktoś w Sejmie, uchwalając prawo, w pierwszej kolejności myśli o tym, jak przy tej okazji zarobić, to sam sobie wystawia świadectwo.
        (Poseł Małgorzata Prokop-Paczkowska: To Mejza chyba tak myśli.)
        (Głos z sali: Maseczka.)
        Odniosę się do wystąpienia, co do którego pan marszałek miał nadzieję, że nie będzie miało miejsca. Zainspirowało mnie ono i stąd moje pytanie do pana ministra, czy jest możliwe podjęcie w ministerstwie cyfryzacji prac badawczo-rozwojowych nad dekoderami osobistymi, bo jak widać, niektórzy koledzy parlamentarzyści potrzebowaliby takich, żeby odzyskać kontakt z rzeczywistością, podobnie jak ci, którzy nie zauważyli, że głosowaliśmy w tej Izbie za obniżką VAT-u kilka tygodni temu, że PIT został obniżony o 1 punkt procentowy, wprowadzony PIT-0 dla młodych do 26 lat. W związku z tym (Dzwonek) ponowny kontakt z rzeczywistością byłby wskazany. Dziękuję serdecznie.
  Pani Marszałek! Wysoki Sejmie! Dzisiaj na posiedzeniu Sejm skierował pilny rządowy projekt ustawy o wsparciu gospodarstw domowych w ponoszeniu kosztów związanych ze zmianą standardu nadawania naziemnej telewizji cyfrowej ponownie do Komisji Cyfryzacji, Innowacji i Nowoczesnych Technologii. Komisja na posiedzeniu w dniu dzisiejszym projekt rozpatrzyła i wnosi, by Wysoki Sejm poprawki od 1. do 7. oraz poprawkę nr 9 odrzucił, a poprawki 8. i 10. przyjął. Dziękuję serdecznie. (Oklaski)