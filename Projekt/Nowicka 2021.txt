 Panie Marszałku! Wysoka Izbo! W imieniu klubu Lewicy mam zaszczyt przedstawić stanowisko w sprawie rządowego projektu ustawy o zmianie ustawy - Kodeks postępowania cywilnego oraz niektórych innych ustaw. Stanowisko klubu prezentuję również w imieniu posła Krzysztofa Śmiszka.

    Z ubolewaniem muszę powtórzyć stanowisko mojego klubu sprzed paru miesięcy, kiedy mieliśmy pierwsze czytanie tego projektu. To już kolejna nowelizacja procedury cywilnej, którą zajmuje się Sejm w ostatnim czasie. To powoduje, że prawnicy, nie mówiąc już o obywatelach i obywatelkach, dla których przecież uchwalamy to prawo, coraz bardziej gubią się w tych zmianach. Niestabilność prawa, ciągłe zmiany, ciągłe tzw. ulepszanie powodują, że zaczynamy mieć do czynienia z inflacją propozycji legislacyjnych. Oczywiście nie ma nic złego w propozycjach nowelizacji ustaw procesowych, ale przecież Kodeks postępowania cywilnego to akt niezwykłej wagi dla funkcjonowania wymiaru sprawiedliwości, a przede wszystkim dla gwarancji procesowych zarówno osób fizycznych, jak i prawnych.

    Tylko w przypadku takich projektów aktów prawnych powinniśmy mieć do czynienia z rzetelną, długą i przemyślaną strategią legislacyjną. Niestety, z czymś takim nie mieliśmy do czynienia. To po prostu psucie procesu legislacyjnego i standardów uchwalania prawa oraz dyskusji publicznej i dyskusji profesjonalistów nad wprowadzanymi zmianami. Wprowadzane punktowe zmiany, bez całościowego patrzenia na procedurę cywilną, prowadzą tylko do jednego: do nieustannych nowelizacji nowelizacji i nowelizacji kolejnych nowelizacji, czyli po prostu coraz większego chaosu. Nie ma zgody Lewicy na ciągłe modyfikowanie procedury cywilnej i innych procedur.

    Jeśli chodzi o merytoryczne propozycje, to projekt zawiera kilka propozycji interesujących. Np. zakres pouczeń, których sędzia może udzielić, aby nie spotkać się z zarzutem stronniczości; rozszerzenie katalogu wniosków o wyłączenie sędziego; doprecyzowanie, że odsetki od kosztów procesu należą się z mocy prawa - jeśli projekt wejdzie w życie, to o obowiązku zapłaty odsetek sąd orzeknie z urzędu; rezygnacja z górnego pułapu zwrotu kosztów przejazdu dla strony występującej bez profesjonalnego pełnomocnika.

    Niestety propozycja podniesienia wartości przedmiotu sporu, która stanowi o rozpoznaniu sprawy przez sąd okręgowy jako właściwy rzeczowo w I instancji, musi budzić sprzeciw. Uznać tę zmianę należy za bardzo kontrowersyjną i szkodliwą, przede wszystkim dla interesów obywateli i ich prawa do sądu, prawa gwarantowanego przez konstytucję i zobowiązania międzynarodowe. Podniesienie tej wartości do 100 tys. zł oznaczać będzie tylko jedno: zarzucenie ogromem spraw sądów rejonowych. Przecież te sądy już i tak mają coraz gorsze wyniki. Coraz dłużej obywatele i obywatelki czekają na rozstrzygnięcie spraw.

    Nie trzeba przecież wybitnego specjalisty od procedury cywilnej czy od organizacji pracy sądów, aby stwierdzić, że sądy rejonowe będą miały większe wpływy, bo dojdą do tego sprawy z zakresu spraw majątkowych, w których wartość przedmiotu sporu jest pomiędzy 75 tys. a 100 tys.

    Czy ktoś w ministerstwie przeprowadził jakąkolwiek symulację, analizę tego, co się stanie z liczbą spraw, które wpadną do kognicji sądów rejonowych? Wszyscy znamy wstydliwe statystyki, które niejednokrotnie omawiane były podczas posiedzeń Komisji Sprawiedliwości i Praw Człowieka i podczas debat parlamentarnych. Mamy od lat do czynienia z postępującym wydłużeniem się postępowań sądowych. Sam premier Morawiecki kilka tygodni temu przecież oficjalnie stwierdził w jednym z wywiadów, że polski wymiar sprawiedliwości jest na progu zapaści. Między 2011 a 2021 r. czas postępowania w sądach rejonowych wydłużył się o ponad 3 miesiące. Jeśli chodzi o sprawy cywilne i rozpatrywanie kolejnej sprawy, to również jest to wysokość wynosząca ponad 3 miesiące. I to są oficjalne dane Ministerstwa Sprawiedliwości.

    Pytanie zatem, czy te postępowania się skrócą, czy wydłużą, jeśli sądom rejonowym dorzucimy kolejne sprawy. Odpowiedź wydaje się oczywista. Rząd PiS jak zwykle proponuje mieszankę wybuchową, jeśli chodzi o rozwiązania procesowe: z jednej strony słuszne i potrzebne przepisy ułatwiające życie stronom, a z drugiej chaos w sądach i nieprzemyślane decyzje organizacyjne. Dziękuję. (Oklaski)
  Szanowny Panie Marszałku! Wysoka Izbo! Panie Ministrze! Dlaczego rząd PiS nie popiera ustawy o Sądzie Najwyższym rządu PiS? Przypominam, że wciąż, przynajmniej formalnie, mamy w Polsce jeden rząd, rząd Mateusza Morawieckiego, a nie Zbigniewa Ziobry. Skoro tak, to dlaczego rząd Morawieckiego składa projekt, którego rząd Morawieckiego nie popiera? Zapewne dlatego, że rząd Morawieckiego tylko udaje, że popiera własną ustawę, że chce dokonać zmian, aby przywrócić praworządność, i że chce otrzymać pieniądze z KPO. Ale to największa ściema. PiS od dawna mówił, że pieniędzy z unijnego Funduszu Odbudowy nie potrzebuje. Gdyby chciał uzyskać te pieniądze, to przyjąłby poprawki opozycji dające gwarancję na uzyskanie funduszy z KPO. Gdyby jakimś cudem PiS wygrał głosowanie w Sejmie bez Ziobry i opozycji, to i tak bez poprawek opozycji przegra w Brukseli, bo rządowy projekt nie spełnia kamieni milowych, więc pieniędzy nie będzie. Teraz w przededniu (Dzwonek) kampanii wyborczej PiS mydli nam oczy, że chce tych pieniędzy, że się stara, bo wie, że ludzie im nie wybaczą porażki i zmiotą ich w wyborach, dlatego prowadzi tę nieznośną grę pozorów, na którą już nikt się nie nabierze, zwłaszcza wyborcy.

    I uwaga do pana ministra Szynkowskiego vel Sęka: gratuluję dobrego humoru. Ta coraz większa wesołość pana ministra potwierdza moją tezę, że im gorzej, tym lepiej...

    (Głos z sali: Uchachany jest...)

    ...i że tak naprawdę PiS nie chce pieniędzy z KPO, więc osiągnięcie tego celu jest coraz bliżej. (Oklaski)
  2 lata temu w październiku 2020 r. Trybunał Konstytucyjny Julii Przyłębskiej wydał wyrok skazujący kobiety ciężarne na ogromne zagrożenie utratą życia i zdrowia. Ta sytuacja miała ogromny wpływ na tysiące kobiet w Polsce, najczęściej młodych kobiet spodziewających się dziecka - czasem chcących dziecka, czasem nie - i wydawałoby się, że tak ważny problem społeczny powinien być debatowany w parlamencie, w polskim Sejmie.

    Tymczasem w polskim Sejmie nie ma przestrzeni na to, żeby o tych sprawach rozmawiać. Oczywiście nie raz rozmawialiśmy o tym w ramach Parlamentarnego Zespołu Praw Kobiet, któremu przewodniczę, ale tak naprawdę nie ma takiej przestrzeni. W ramach komisji rodziny? Nie, tam się nie porozmawia o ważnym problemie kobiet. Nie ma tak naprawdę miejsca. Jedyne sytuacje, kiedy o tym rozmawialiśmy, były związane z inicjatywami obywatelskimi, zarówno ze skandalicznymi i haniebnymi projektami firmowanymi przez panią Godek, jak i z ustawą ˝Legalna aborcja. Bez kompromisów˝.

    A kto interesuje się tak naprawdę sytuacją Polek? Interesuje się tym Parlament Europejski. Dzisiaj spotkaliśmy się z przedstawicielami komisji kobiet. Tak, jest taka komisja w Parlamencie Europejskim. I to właśnie europosłowie z całej Europy pytali, jaki wpływ na sytuację kobiet wywarł wyrok Julii Przyłębskiej. Oczywiście dowiedzieli się. Oni też dysponują pewną wiedzą, to nie jest tak, że dowiedzieli się o tym po raz pierwszy, ale byli naprawdę poruszeni. Ich obchodzi sytuacja Polek, nie tak jak rządzącą partię, która ma za nic cierpienia polskich kobiet, narażanie ich na tortury czy utratę życia. (Dzwonek)

    Dlatego też tak ważne jest, żeby wreszcie w polskim Sejmie powstała komisja kobiet. (Oklaski)
 Szanowny Panie Marszałku! Wysoka Izbo! Panie Ministrze! Na prośbę posła Krzysztofa Śmiszka prezentuję poniższe stanowisko.

    W imieniu koalicyjnego klubu poselskiego Lewicy mam zaszczyt przedstawić stanowisko w sprawie rządowego projektu ustawy o zmianie ustawy - Kodeks postępowania cywilnego oraz niektórych innych ustaw, druk nr 2650.

    Na wstępie muszę powiedzieć, że to już kolejna nowelizacja procedury cywilnej, którą zajmuje się Sejm w ostatnim czasie. To powoduje, że nawet najbardziej wytrawni procesualiści zaczynają mieć problemy z nadążaniem za zmianami prawa. To powoduje, że zaczynamy mieć do czynienia z inflacją propozycji legislacyjnych. W przypadku tak doniosłego i ważnego dla funkcjonowania wymiaru sprawiedliwości - przede wszystkim w kontekście gwarancji procesowych zarówno dla osób fizycznych, jak i osób prawnych - aktu powinniśmy mieć do czynienia z rzetelną, długą i przemyślaną strategią legislacyjną. Kompletnie nie rozumiem, dlaczego dyskusja nad tak ważnym aktem prawnym nie została zainicjowana przez specjalną komisję kodyfikacyjną. Przecież we wstępie uzasadnienia do projektu ustawy sam projektodawca pisze, że wprowadzone w lipcu 2019 r. zmiany miały charakter wielopłaszczyznowy, a ich głównym celem było wprowadzenie instrumentów pozwalających na sprawne zarządzanie postępowaniem cywilnym. W trakcie jakkolwiek krótkiego obowiązywania ustawy ujawniły się kwestie wymagające ponownego przeanalizowania zaproponowanych rozwiązań. Wątpliwości zgłaszane przez środowiska orzecznicze, ale także dostrzeżone przez samych projektodawców wymagały podjęcia prac zmierzających do ich wyeliminowania. Szanowni państwo, przecież to brzmi jak autodonos.

    Wprowadzane punktowe zmiany bez całościowego patrzenia na procedurę cywilną prowadzą właśnie do nieustannych nowelizacji nowelizacji i nowelizacji kolejnych nowelizacji. Nie ma zgody Lewicy na ciągłe modyfikowanie procedury cywilnej i innych procedur.

    Jeśli chodzi o kwestie merytoryczne, projekt zawiera kilka interesujących propozycji. Chodzi np. o zakres pouczeń, których sędzia może udzielić, aby nie spotkać się z zarzutem stronniczości, rozszerzenie katalogów wniosków o wyłączenie sędziego, doprecyzowanie, że odsetki od kosztów procesu należą się z mocy prawa.

    Jeśli projekt wejdzie w życie, to obowiązek zapłaty odsetek sąd orzeknie z urzędu. Rezygnacja z górnego pułapu zwrotu kosztów przejazdu dla strony występującej bez profesjonalnego pełnomocnika.

    Zdziwienie jednak budzi fakt podniesienia wartości przedmiotów sporu, która stanowi o rozpoznaniu sprawy przez sąd okręgowy jako właściwy rzeczowo w I instancji. Podniesienie tej wartości do 100 tys. zł oznaczać tylko będzie jedno - zarzucenie ogromem spraw sądów rejonowych. Przecież te sądy już i tak mają coraz gorsze wyniki i coraz dłużej obywatele czekają na rozstrzyganie swoich spraw. Nie trzeba przecież wybitnego specjalisty czy to od procedury cywilnej, czy od organizacji pracy sądów, aby stwierdzić, że sądy rejonowe będą miały większe wpływy, bo dojdą do tego sprawy z zakresu praw majątkowych, w których wartość przedmiotu sporu jest pomiędzy 75 tys. a 100 tys. Czy ktoś w ministerstwie przeprowadził jakąkolwiek symulację, analizę tego, co się stanie z liczbą spraw, które wpadną do kognicji sądów rejonowych?

    Może kilka faktów. Miedzy 2011 r. a 2021 r. średni czas postępowania w sądach rejonowych wydłużył się o 3,1 miesiąca, czyli z 3,9 miesiąca do 7 miesięcy. Jeśli chodzi o sprawy cywilne, to z 4,1 miesiąca - do 7,6 miesiąca. To są oficjalne dane z Ministerstwa Sprawiedliwości. Pytanie zatem, czy te postępowania się skrócą czy wydłużą, jeśli sądom rejonowym dorzucimy kolejne sprawy.

    Jako klub Lewicy jesteśmy za skierowaniem tego projektu do odpowiedniej komisji celem doprecyzowania jego treści. Dziękuję. (Oklaski)
 Szanowny Panie Marszałku! Wysoka Izbo! Szanowna Pani Główna Inspektor! Wiele słyszeliśmy na tej sali o stanie przestrzegania Prawa pracy, praw pracowniczych. Że sytuacja nie jest najlepsza, to już wiemy, więc o to nie będę pytać. Natomiast chciałabym zapytać panią o to, czego pani się spodziewa teraz w kontekście wojny w Ukrainie i tysięcy, może nawet setek tysięcy, by nie powiedzieć milionów, ewentualnych nowych pracowników i pracownic z Ukrainy pracujących już w naszym kraju czy tych, którzy będą pracować w naszym kraju.

    Moje pytanie dotyczy tego, czy oni będą mieli dokładnie takie same prawa jak polscy pracownicy do dochodzenia roszczeń przed sądami. A nawet jeśli tak, to czy państwo przewidują jakieś informacje publikowane po ukraińsku (Dzwonek), tak żeby ludzie wiedzieli, żeby oni wiedzieli o tym, jak wygląda ich sytuacja prawna, gdzie mogą szukać pomocy? I generalnie jaki państwo widzą wpływ tej sytuacji na przestrzeganie praw pracowniczych w Polsce? Dziękuję bardzo. (Oklaski)
  Szanowna Pani Marszałkini! Wysoka Izbo! Na wstępie chciałabym zaprotestować przeciwko haniebnym, obrzydliwym słowom, jakie przed chwilą padły z tej mównicy przeciwko wspaniałej postaci, jaką jest pani Janina Ochojska. Takie obrzydliwe wypowiedzi, takie jak te wczoraj skierowane przeciwko posłance Zielińskiej, nie powinny mieć miejsca z tej mównicy. (Oklaski) One obrażają nie tylko te osoby, one obrażają nas, posłów i posłanki polskiego Sejmu. Tak że zaprzestańcie wreszcie obrażać ludzi w tak obrzydliwy sposób.

    A do pana ministra mam pytanie w sprawie nadawania PESEL-u. Wiadomo, że to zadanie spadnie na samorządy. Co zrobicie, żeby nadawanie PESEL-u było przeprowadzane w taki sposób, żeby nie zablokowało i nie zatkało działalności samorządów (Dzwonek), które będą się tym zajmowały? Czy będą na to dodatkowe środki? W jaki sposób ten PESEL będzie nadawany? Dziękuję bardzo. (Oklaski)
  Uniwersytety trzeciego wieku to najlepsza forma aktywizacji i poprawy jakości życia seniorów. W Polsce jest ponad 600 uniwersytetów trzeciego wieku, w których uczy się tylko 10% seniorów. To bardzo mało. Sytuacja uniwersytetów trzeciego wieku uległa jeszcze znacznemu pogorszeniu w czasie pandemii, co więcej, uskarżają się na brak stabilnego finansowania. Raport jest przepojony informacjami o uniwersytetach trzeciego wieku, bardzo dużo jest wzmianek o tym, że one są, funkcjonują, tak jakby rząd je wspierał czy organizował. Tymczasem absolutnie tak nie jest. One są właściwie zdane same na siebie bądź na samorządy. Dlatego też pytam pana ministra: Panie ministrze, co pan zamierza zrobić, żeby, po pierwsze, wesprzeć powstawanie uniwersytetów trzeciego wieku, tam gdzie ich jeszcze nie ma, po to, żeby więcej ludzi mogło z nich korzystać? (Dzwonek) Po drugie, w jaki sposób pan zagwarantuje stabilne finansowanie uniwersytetów trzeciego wieku? Poproszę o odpowiedź tu, na sali, ale także na piśmie. Dziękuję bardzo.
   Nowelizacja ustawy o szkolnictwie wyższym i nauce jest projektem skandalicznym i kłamliwym. W projekcie fałszywie używa się słowa ˝wolność˝, kiedy de facto prowadzi to do ograniczenia wolności i autonomii uczelni. Wprowadza się bowiem możliwość kwestionowania i anulowania decyzji podejmowanych przez statutowe władze uczelniane za pośrednictwem komisji dyscyplinarnej umocowanej przy ministrze. Tym samym ustawa wprowadza kontrolę rządu nad uczelniami. Jeśli ta ustawa wejdzie w życie, skończy się autonomia uczelni. Już kiedyś tak było, ale nie był to chlubny okres naszej historii. Co więcej, w ustawie tej odchodzi się od podstawowej funkcji uczelni, jaką jest przekazywanie wiedzy naukowej, od rządów rozumu i racjonalizmu w kierunku religijnie motywowanego jarmarku myśli wszelakich, gdzie różni dziwni ludzie i ruchy typu Ordo Iuris czy antyszczepionkowcy będą głosić swoje poglądy, jakby miały charakter naukowy. Zgodnie z założeniami ustawy neutralne światopoglądowo uczelnie mają stać się kolejną ekspozyturą (Dzwonek) instytucji religijnych i innych fanatyzmów. Religia i racjonalne trendy zapanują na uczelniach wyższych, rozum zejdzie do podziemia.

    Wicemarszałek Małgorzata Gosiewska:

    Dziękuję uprzejmie.

    Poseł Wanda Nowicka:

    Już kończę, pani marszałek.

    Panie ministrze Czarnek, czy mało panu niszczenia, ideologizacji edukacji szkolnej, promowania cnót niewieścich i oddawania dzieci ofiar przemocy w ręce egzorcystów?

    Wicemarszałek Małgorzata Gosiewska:

    Dziękuję bardzo.

    Poseł Wanda Nowicka:

    Czy naprawdę chce pan w swoim niechlubnym dorobku zapisać jeszcze...

    Wicemarszałek Małgorzata Gosiewska:

    Dziękuję bardzo.

    Poseł Wanda Nowicka:

    ...zdeptanie autonomii uczelni i ich neutralności światopoglądowej?

    (Wicemarszałek wyłącza mikrofon, poseł przemawia przy wyłączonym mikrofonie)
 Szanowny Panie Marszałku! Wysoka Izbo! Ustawa o służbie zagranicznej wpisuje się w prowadzoną przez PiS konsekwentnie od samego początku politykę wymiany elit we wszystkich sektorach życia publicznego. PiS z konsekwencją godną lepszej sprawy od początku swoich rządów wymienia fachowców np. w sądownictwie i całym wymiarze sprawiedliwości i zastępuje ich miernymi, ale wiernymi, którzy wykonają każdy, nawet najbardziej haniebny rozkaz władzy. Teraz przyszła pora na służbę zagraniczną. Tworząca się nowa klasa dyplomatów, jak ambasador Przyłębski w Niemczech czy zastępca ambasadora w Czechach, który grozi rządowi Czech pogorszeniem stosunków dyplomatycznych z Polską, jeżeli Polki nadal będą mogły przerywać ciążę w Czechach, przynosi nam wstyd na arenie międzynarodowej. A co będzie dalej, kiedy ustawa wejdzie w życie? Ustawa nie dość, że szkodliwa (Dzwonek), to jeszcze bubel. Naprawdę wstyd, że po 6 latach rządów nie umiecie pisać ustaw. Kiedy wreszcie nauczycie się pisać ustawy, których nie trzeba będzie następnego dnia poprawiać? (Oklaski)
 Szanowna Pani Marszałkini! Wysoka Izbo! Ja nie mam pytania do pani Julii Przyłębskiej nie tylko dlatego, że jej tu nie ma, ale myślę, że znam odpowiedź na pytanie, dlaczego jej tutaj nie ma. Ona się boi, ona się nas boi i ma podstawy do tego, żeby się bać, ze względu na te wszystkie złe rzeczy, które wyczynia w Trybunale Konstytucyjnym. Julia Przyłębska wie, że skandalicznym wyrokiem dotyczącym aborcji przynajmniej dwukrotnie złamała konstytucję, skazując kobiety na tortury i depcząc ich godność. Przyrodzona i niezbywalna godność człowieka, a więc i kobiet, gwarantowana w art. 30 konstytucji została zdeptana tym wyrokiem. Godność człowieka stanowi źródło wolności i praw człowieka i obywatela, jest ona nienaruszalna. Tymczasem (Dzwonek) Przyłębska, zniewalając kobiety, pozbawiając je możliwości decydowania o swoim życiu, tę godność im odebrała. Nie ma godności bez wolności. Przyłębska złamała art. 40 konstytucji, czyli zakaz tortur, nieludzkiego i poniżającego traktowania, bo nikt nie zaprzeczy, że zmuszanie kobiet do rodzenia dzieci mających umrzeć po porodzie to jest tortura.

    Wicemarszałek Małgorzata Kidawa-Błońska:

    Proszę kończyć, pani poseł.

    (Głos z sali: Czas minął.)

    Poseł Wanda Nowicka:

    Dlatego też nie dziwię się, choć prawdę mówiąc, to jest fatalna praktyka, że pani Przyłębska nie przychodzi do Sejmu i nie chce wysłuchać naszych komentarzy. Dziękuję. (Oklaski)

    (Głos z sali: Prezes.)
  Szanowna Pani Marszałkini! Wysoka Izbo! Nie można mówić o ruchu drogowym, nie mówiąc jednocześnie o bezpieczeństwie pieszych. To nie jest tak, że użytkownikami ruchu drogowego są wyłącznie kierowcy. Są nimi również piesi. Tymczasem widać wyraźnie, że dla rządzących piesi nie stanowią priorytetu, bowiem projekt ustawy, który miał zajmować się bezpieczeństwem pieszych, wciąż nie powstał. Chciałabym w związku z tym zapytać, dlaczego do tej pory nie ma tego projektu, który jest tak ważny, potrzebny i oczekiwany...

    (Poseł Janusz Korwin-Mikke: Bo to byłby idiotyzm.)

    ...bo tutaj przede wszystkim dochodzi do takich absurdów, że np. jak w moim okręgu, w Tarnowskich Górach, chciano (Dzwonek)... Piesi czuli się tam bardzo zagrożeni i prosili o zbudowanie wysepek, ale im powiedziano, że nie można zbudować wysepek, ponieważ...

    Wicemarszałek Małgorzata Kidawa-Błońska:

    Dziękuję bardzo.

    Poseł Wanda Nowicka:

    Już, chwileczkę, pani marszałkini.

    ...jeśli tak się stanie, kierowcy będą musieli jechać wolno. Niebezpieczne przejście było też np. w Gliwicach. I zamiast uczynić je bezpiecznym, to je zlikwidowano, więc teraz piesi przechodzą na nielegalu.

    A zatem chciałabym zaapelować do rządu o to, żeby wreszcie kwestia bezpieczeństwa pieszych została podjęta i żeby ustawa została przygotowana.

    Wicemarszałek Małgorzata Kidawa-Błońska:

    Dziękuję bardzo.

    Poseł Wanda Nowicka:

    Dziękuję i przepraszam za wydłużenie wypowiedzi. (Oklaski)
   w wieku żłobkowym mogły mieć odpowiednią opiekę w każdym miejscu w Polsce, także w moim województwie, śląskim. Dziękuję bardzo.
   Panie Marszałku! Wysoka Izbo! Od kilku miesięcy walczymy z pandemią koronawirusa, tysiące ludzi straciło pracę. Nie wiem, co robiło ministerstwo pracy, bo w ogóle nikomu nie przyszło tam do głowy, żeby poprawić los ludzi bezrobotnych. I nagle pan prezydent sobie wymyślił, że teraz, przed wyborami, trzeba dać zasiłek.

    (Poseł Barbara Bartuś: Jaki pani poseł ma pomysł?)

    Dobrze. Lewica złożyła właśnie projekt, którego nie rozpatrujecie. My chcemy pracować i Lewica mówi: sprawdzam. Złożyliśmy poprawki do tego projektu i zobaczymy, czy rzeczywiście chodzi wam o bezrobotnych, czy rzeczywiście chcecie w systemowy sposób poprawić ich sytuację i podnieść kwotę zasiłku do takiego poziomu, który będzie dawał szansę na przeżycie, czy to jest fikcja, lipa i działanie w czasie kampanii prezydenckiej. Mam nadzieję, że ludzie mają świadomość, że to wszystko jest tak naprawdę kampanią przedwyborczą pana prezydenta, i nie dadzą się na to nabrać.
 Szanowna Pani Marszałkini! Wysoka Izbo! Od 30 lat trwa w Polsce wojna z kobietami. Fanatycy religijni i prawica sprzedali prawa kobiet, nazywając to kompromisem aborcyjnym. W wyniku tych targów w Polsce obowiązuje represyjna ustawa antyaborcyjna, która pozbawiła kobiety wolności decydowania o swoim życiu i zdrowiu i odebrała godność. Co to za państwo, w którym politycy toczą wojnę z ponad połową społeczeństwa, czyli kobietami?

    Wiedzcie jedno: jeżeli zagłosujecie za tym projektem, doprowadzicie do całkowitego ubezwłasnowolnienia kobiet i usankcjonujecie status kobiety ciężarnej jako inkubatora. Kobieta będzie zmuszona rodzić za wszelką cenę, nawet gdy płód nie ma najmniejszych szans na przeżycie. Każecie tysiącom kobiet rodzić tylko po to, aby bezradnie patrzyły, jak dziecko umiera w potwornych męczarniach. To nieludzkie.

    Prawo i Sprawiedliwość uparło się, żeby procedować nad tym barbarzyńskim projektem, nie bacząc na pandemię koronawirusa, gdy ludzie tracą zdrowie, życie, pracę i poczucie stabilności. Cynicznie wykorzystując te ograniczenia, PiS chce kolanem przepchnąć ustawy zgłaszane przez fundamentalistów, by przypodobać się Kościołowi, aby poparł Andrzeja Dudę w prezydenckich pseudowyborach. Wycieracie sobie usta sloganami o świętości życia, a jednocześnie planujecie wysłać 30 mln Polek i Polaków do urn, by narażali swoje życie w niedemokratycznych wyborach. Tacy z was obrońcy życia - od poczęcia do oddania głosu. To czysta hipokryzja.

    Ale mam dla was złą wiadomość. Większość społeczeństwa popiera liberalizację aborcji, tak jak to proponuje Lewica w swoim projekcie. Kobiety nie składają parasolek. Jeżeli ważycie się wprowadzić ten drakoński projekt w życie pod osłoną koronawirusa, to koniec waszych rządów nastąpi szybciej, niż wam się to wydaje. (Oklaski)
 Panie Marszałku! W swojej wypowiedzi mówiłam o wolności kobiet, a raczej o odebraniu wolności kobietom w Polsce już 30 lat temu. Natomiast projekt, który proponuje wnioskodawczyni, jest straszny, dyskryminuje kobiety. Co więcej, ten stek bzdur, które pani teraz wygłosiła, opowiadając tutaj o Hitlerze, mieszając dzieci urodzone z płodami... Wszystko jej się w głowie kitwasi, miesza, a wszystko tylko po to, żeby pokazać, że kobiety w Polsce są jakimiś potworami. Tymczasem kobiety najlepiej wiedzą, jak dbać o swoją rodzinę, jak dbać o swoje dzieci. Na pewno taką osobą nie jest tutaj pani Kaja Godek. Ona nienawidzi kobiet. Nie wiem, dlaczego pani tak kobiet nienawidzi.

    Szanowny Panie Marszałku! Wysoka Izbo! Moje pytanie dotyczy powstania Śląskiego Ośrodka Kliniczno-Naukowego Zapobiegania i Leczenia Chorób Środowiskowych, Cywilizacyjnych i Wieku Podeszłego im. prof. Zbigniewa Religi w Zabrzu. Bardzo dobrze, że ten projekt, ten program znalazł się w budżecie państwa, jest to niezwykle potrzebna placówka, ale pytanie jest takie: Dlaczego na 2020 r. przewidziano tylko 31 mln zł? Jest to kwota absolutnie niewystarczająca.

    Polityka senioralna w Polsce, jak państwo wiedzą, leży. Na 1 mln pacjentów przypada dwóch geriatrów, kilkaset łóżek. Potrzebujemy jak najpilniej odpowiedniej polityki państwa, która przyspieszy powstanie tego ważnego ośrodka. Dlatego też proponuję zwiększenie budżetu o 20% (Dzwonek) na rok 2020. I bardzo proszę o odpowiedź na pytanie, czy pan minister taką poprawkę zaakceptuje. Na to czekają mieszkańcy i Zabrza, i całej Polski. Dziękuję. (Oklaski)
  Dziękuję, panie marszałku.

    Szanowny Panie Marszałku! Wysoka Izbo! PiS-owski projekt ustawy o sądach powszechnych i Sądzie Najwyższym wzbudza ogromne obawy społeczne. Wczoraj tysiące ludzi wyszły na ulicę w całym kraju. Gorąco pozdrawiam protestujących teraz pod Sejmem. Ludzie są przerażeni, boją się, że wprowadzenie represji i kontroli politycznej nad niezawisłymi sędziami w rzeczywistości wymierzone jest w nas, obywateli i obywatelki. Jeśli ustawa zostanie przyjęta, nikt nie będzie mógł być pewien, czy wyrok w jego sprawie będzie sprawiedliwy i podjęty w dobrej wierze czy będzie efektem nacisków politycznych. (Gwar na sali)

    (Poseł Jakub Rutnicki: Ale pan marszałek świetnie sobie radzi.)

    Obywatele i obywatelki wyszli wczoraj na ulicę, bo boją się, że PiS tą ustawą wyprowadzi nas z Unii Europejskiej, a na to nie ma naszej zgody. Jest wiele zagrożeń w tej ustawie. Chciałabym zapytać wnioskodawców o definicję legalną sędziego. Rzecznik praw obywatelskich zwraca uwagę (Dzwonek) na to, że gdyby prezydentowi przyznać nieograniczoną prerogatywę powoływania sędziów...

    (Głos z sali: Czas minął.)

    ...mógłby on powołać na sędziego osobę skazaną, małoletnią, osobę bez matury, nie mówiąc już o wykształceniu prawniczym.

    (Przewodnictwo w obradach obejmuje marszałek Sejmu Elżbieta Witek)

    Marszałek:

    Pani poseł, dziękuję bardzo.

    Poseł Wanda Nowicka:

    Panie ministrze, czy naprawdę chcecie zastąpić sędziów kryminalistami albo nieletnimi? Czy teraz każdy będzie mógł być sędzią, a jedynym kryterium będzie posłuszeństwo wobec władzy? (Oklaski)
    Uniwersytety trzeciego wieku to najlepsza forma aktywizacji i poprawy jakości życia seniorów. W Polsce jest ponad 600 uniwersytetów trzeciego wieku, w których uczy się tylko 10% seniorów. To bardzo mało. Sytuacja uniwersytetów trzeciego wieku uległa jeszcze znacznemu pogorszeniu w czasie pandemii, co więcej, uskarżają się na brak stabilnego finansowania. Raport jest przepojony informacjami o uniwersytetach trzeciego wieku, bardzo dużo jest wzmianek o tym, że one są, funkcjonują, tak jakby rząd je wspierał czy organizował. Tymczasem absolutnie tak nie jest. One są właściwie zdane same na siebie bądź na samorządy. Dlatego też pytam pana ministra: Panie ministrze, co pan zamierza zrobić, żeby, po pierwsze, wesprzeć powstawanie uniwersytetów trzeciego wieku, tam gdzie ich jeszcze nie ma, po to, żeby więcej ludzi mogło z nich korzystać? (Dzwonek) Po drugie, w jaki sposób pan zagwarantuje stabilne finansowanie uniwersytetów trzeciego wieku? Poproszę o odpowiedź tu, na sali, ale także na piśmie. Dziękuję bardzo.
Szanowny Panie Marszałku! Wysoka Izbo! Szanowny Panie Wnioskodawco i Panie Prezesie! Proszę państwa, nauczyciele są solą tej ziemi, na nich spoczywa ogromna odpowiedzialność za wychowanie naszych dzieci, wykształcenie ich i przygotowanie do życia w tych niełatwych czasach. Tymczasem Prawo i Sprawiedliwość robi wszystko, żeby ich spostponować, żeby nie szanować ich pracy odpowiednią płacą, żeby tak naprawdę wyrzucić ich z tego zawodu, bo po prostu PiS nie lubi nauczycieli. Ale Lewica oczywiście popiera ten projekt, bo uważamy, że jest jak najbardziej w zgodzie z potrzebami i oczekiwaniami tego środowiska, a przede wszystkim przywraca godność temu zawodowi godną płacą. (Dzwonek)

    Mam pytanie do pana prezesa: Jak wygląda obecnie sytuacja nauczycieli w kontekście tzw. Polskiego Ładu? Czy kiedy ten Polski Ład został wprowadzony, sytuacja się poprawiła? Być może w tej chwili nie ma potrzeby wprowadzania takiej ustawy. Oczywiście trochę żartuję, ale chciałabym się dowiedzieć, jak wygląda aktualnie sytuacja nauczycieli, bo bajki o wspaniałych podwyżkach, które PiS przyznało nauczycielom, trzeba naprawdę odłożyć na półkę. Dziękuję bardzo.
  Pensje pracowników medycznych są skandalicznie niskie i dlatego dofinansowanie jest konieczne, szczególnie teraz, w czasach pandemii. W szczególności jednak bulwersuje fakt, jeśli chodzi o projekt tej ustawy, dlaczego pielęgniarki i położone są nadal traktowane w sposób, powiedziałabym, niegodny. Nie bierze się pod uwagę ich pracy, ciężkiej pracy i doświadczenia, co ma wyraz właśnie np. w tym, że różnicuje się sytuację pielęgniarek z 30-letnim stażem w porównaniu z pielęgniarkami, które teraz wchodzą do zawodu.

    I chciałabym zapytać: Jak to jest, panie ministrze? Dlaczego pielęgniarka z 30-letnim stażem ma zarabiać tyle, co sekretarka? Nie ujmuję niczego sekretarkom, ale wiadomo, że odpowiedzialność pielęgniarek jest o wiele większa. (Dzwonek) Poproszę o odpowiedź na piśmie, czy jakieś zmiany w tej sprawie są przewidywane. Dziękuję.
 Panie Marszałku! Wysoka Izbo! Tanie mieszkania na wynajem dla najuboższych mieszkańców są bardzo ważne i dobrze, że ustawa podejmuje ten problem i stwarza ramy prawne do tego, żeby powstały społeczne agencje najmu. Natomiast same ramy prawne i chęć szczera nie wystarczą, bo za tą chęcią szczerą powinny iść odpowiednie fundusze, które sprawią, że rzeczywiście ten program obejmie o wiele większą populację niż w przypadku tych funduszy, które są asygnowane. Jeżeli w pierwszym roku przeznaczone jest na to 200 tys. zł, co oznacza de facto wsparcie 40 mieszkań, to umówmy się, to nie jest program, który rozwiąże problem. Moje pytanie jest takie: Czy są szanse na to, żeby jednak ten budżet był zwiększony? Bo inaczej rzeczywiście będzie to tylko piękny program, ale bez treści. (Dzwonek) Dziękuję.
